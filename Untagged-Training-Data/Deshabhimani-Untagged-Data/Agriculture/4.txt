                    
-----------------------------------                    

Domain: Agriculture                    

Paper: Deshabhimani                    

-----------------------------------                 

ഓണത്തിന് ഒരുമുറം പച്ചക്കറി എന്ന പേരില്‍ ഒരു ജനകീയപദ്ധതിക്ക്, സംസ്ഥാന  കര്‍ഷകക്ഷേമ കാര്‍ഷിക വികസനവകുപ്പിന്റെ നേതൃത്വത്തില്‍ കഴിഞ്ഞയാഴ്ച  തുടക്കംകുറിച്ചിരിക്കുകയാണല്ലോ .

 മനസ്സുവച്ചാല്‍ നമുക്കെല്ലാവര്‍ക്കും ഈ  ഉദ്യമത്തില്‍ പങ്കാളികളാകാം .

 കുറച്ചു പച്ചക്കറികളെങ്കിലും നമ്മുടെ  വീട്ടുവളപ്പിലോ മട്ടുപ്പാവിലോ ഒക്കെയായി, കൃഷിചെയ്താല്‍ ഒട്ടും വാടാത്ത  വിഷമില്ലാത്ത ഫാം ഫ്രഷ് പച്ചക്കറികള്‍ നമുക്ക് വിളവെടുക്കാം .

 അങ്ങനെ  കുടുംബബജറ്റ് കുറയ്ക്കുന്നതോടൊപ്പം ആരോഗ്യം സംരക്ഷിക്കുകയും ചെയ്യാം .

  മേല്‍പ്പറഞ്ഞ ബൃഹത്പദ്ധതിക്കായി സംസ്ഥാന സര്‍ക്കാര്‍ 63 ലക്ഷം  വിത്തുപാക്കറ്റുകള്‍, 45 ലക്ഷം പച്ചക്കറി തൈകള്‍, ഒരുലക്ഷത്തോളം  ഗ്രോബാഗുകള്‍ എന്നിവയാണ് കൃഷിഭവനുകള്‍വഴി വിതരണംചെയ്യുന്നത് .

 പച്ചക്കറി  സ്വയംപര്യാപ്തത ലക്ഷ്യമിട്ടുള്ള ഈ പദ്ധതി, കേവലം ഓണക്കാലത്തേക്കു  മാത്രമല്ല, ഒരു സ്ഥിരം സംവിധാനമാക്കുമെന്നാണ് നമ്മുടെ  കൃഷിമന്ത്രി  പറഞ്ഞത് .

 ഈ അവസരത്തില്‍ പച്ചക്കറിക്കൃഷിയില്‍ ശ്രദ്ധിക്കേണ്ട ചില  കാര്യങ്ങളെക്കുറിച്ചാണ് താഴെ പറയുന്നത് .

 വര്‍ഷം മുഴുവന്‍ പച്ചക്കറികള്‍  കിട്ടത്തക്കവിധം വേണം തോട്ടം ഒരുക്കേണ്ടത് .

 ഇതിന് യോജിച്ച സ്ഥലം, വളങ്ങള്‍,  സസ്യസംരക്ഷണ മാര്‍ഗങ്ങള്‍, വേനല്‍ക്കാലത്തേക്കും വര്‍ഷകാലത്തേക്കും  യോജിച്ച പച്ചക്കറിവിളകള്‍ എന്നിവയെക്കുറിച്ചാണ് ഈ ലേഖനത്തില്‍ പറയുന്നത് .

 

സ്ഥലം തെരഞ്ഞെടുക്കല്‍
ഒരംഗത്തിന് അരസെന്റ് സ്ഥലത്തെ വിഭവങ്ങള്‍ എന്ന കണക്കില്‍ അഞ്ചംഗങ്ങളുള്ള  വീട്ടിലേക്ക് രണ്ടരസെന്റ് വിസ്തീര്‍ണമുള്ള ഒരു തോട്ടം ഉണ്ടാക്കിയാല്‍  വര്‍ഷംമുഴുവന്‍ കുടുംബത്തിനു വേണ്ട പച്ചക്കറികള്‍ കിട്ടും .

 തോട്ടം  ഉണ്ടാക്കുന്ന സ്ഥലത്ത് വെള്ളക്കെട്ടുണ്ടാകരുത് .

 നിരപ്പുള്ളതാകണം .

 നല്ല  വെയില്‍ കിട്ടണം .

 നനയ്കാന്‍ സൌകര്യം വേണം .

 തോട്ടം വീടിന്റെ  തെക്കുഭാഗത്താണെങ്കില്‍ നിഴല്‍വീഴാതെ വെട്ടം കിട്ടും .

  

എപ്പോള്‍ ഏത് പച്ചക്കറി വളര്‍ത്തണം .

 
വര്‍ഷകാലത്ത് വളര്‍ത്താന്‍ യോജിച്ചത് വെണ്ട, പയര്‍, പച്ചമുളക്, വഴുതന,  പാവല്‍, പച്ചച്ചീര, മത്തന്‍ എന്നിവയാണ് .

 മേയില്‍ ഒന്നുരണ്ട് മഴ  കിട്ടിക്കഴിഞ്ഞ് നട്ടാല്‍ ഓണക്കാലത്ത് ആഗസ്ത്സെപ്തംബറില്‍ വിളവെടുക്കാം .

  വിഷു കഴിയുമ്പോള്‍തന്നെ തൈകളൊരുക്കാന്‍ തുടങ്ങണം .

 എന്നാല്‍ ഇവയെല്ലാം  ഓണക്കാലത്ത് വിളവെടുക്കാം .

 അമര, ചതുരപ്പയര്‍ മുതലായവ തോട്ടത്തിന്റെ  ചുറ്റുമുള്ള വേലികളില്‍ പടര്‍ത്താം .

 ഇവ ജൂലൈയോടെ (തിരുവാതിര  ഞാറ്റുവേലയില്‍) വിത്തിട്ടാല്‍ മഞ്ഞുകാലമെത്തുമ്പോള്‍ പൂക്കാനും  കായ്ക്കാനും തുടങ്ങും .

 ജനുവരി അവസാനംവരെ വിളവെടുക്കാം .

 വര്‍ഷകാല വിളകളുടെ  വിളവെടുപ്പുകഴിഞ്ഞാല്‍ അവയെല്ലാം പറിച്ചുമാറ്റി നിലം വൃത്തിയാക്കി  രണ്ടാംവിളയ്ക്ക് തയ്യാറാക്കണം .

 ഒക്ടോബര്‍നവംബറില്‍ തക്കാളി, കാബേജ്,  കോളിഫ്ളവര്‍ മുതലായവ നടാം .

 ഇവയ്ക്കുപുറമെ പടവലം, വള്ളിപ്പയര്‍, കുമ്പളം,  ചുരയ്ക്ക, സലാഡ് വെള്ളരി എന്നിവയും നടാവുന്നതാണ് .

 ജനുവരിഫെബ്രുവരിയില്‍  ഇവയുടെ വിളവെടുപ്പിനുശേഷം വേനല്‍ക്കാലവിളകളായ ചീര, കണിവെള്ളരി,  തണ്ണിമത്തന്‍, മത്തന്‍, കുമ്പളം, പയര്‍ എന്നിവയെല്ലാം നടാം .

 ഒരേ  പ്ളോട്ടില്‍ തുടര്‍ച്ചയായി ഒരേ വിളതന്നെ നടാതിരിക്കാന്‍ ശ്രദ്ധിക്കണം .

  അത്യുല്‍പ്പാദനശേഷിയും രോഗപ്രതിരോധശേഷിയുമുള്ള പച്ചക്കറിയിനങ്ങള്‍  തെരഞ്ഞെടുക്കണം .

 കേരള കാര്‍ഷിക സര്‍വകലാശാല ഇത്തരം പല പച്ചക്കറിയിനങ്ങളും  പുറത്തിറക്കിയിട്ടുണ്ട് .

 

തൈകള്‍ തയ്യാറാക്കല്‍
വിത്ത് നേരിട്ടു പാകിയും തൈകള്‍ പറിച്ചുനട്ടും പച്ചക്കറിക്കൃഷി ചെയ്യാം .

  തക്കാളി, വഴുതന, മുളക്, കാബേജ്, കോളിഫ്ളവര്‍ എന്നിവയെല്ലാം തൈ പറിച്ചുനട്ട്  കൃഷിചെയ്യുന്നവയാണ് .

 ചീര നേരിട്ട് വിത്തുപാകിയും തൈ പറിച്ചുനട്ടും  കൃഷിചെയ്യാം .

 വെണ്ട, പയര്‍, മത്തന്‍, കുമ്പളം എന്നിവയൊക്കെ നേരിട്ട്  വിത്തുപാകുന്നവയാണ് .

 എന്നാല്‍ ഈ അടുത്തകാലത്ത് പ്രോട്രേകളില്‍  വിത്തുമുളപ്പിച്ച് പ്രധാന കൃഷിയിടങ്ങളിലേക്ക് തൈ മാറ്റുന്ന രീതി  സ്വീകരിച്ചു വരുന്നുണ്ട് .

 ബീറ്റ്റൂട്ടും, കാരറ്റും നേരിട്ട് വിത്തുപാകി  കിളിര്‍പ്പിക്കണം .
തൈകള്‍ തവാരണകളിലോ, ചട്ടികളിലോ, പ്രോട്രേകളിലോ പഴയ പ്ളാസ്റ്റിക്  ബേസിനുകളിലോ മുളപ്പിച്ചെടുക്കാം .

 മണല്‍, മണ്ണ്, ചാണകപ്പൊടി എന്നിവ തുല്യ  അനുപാതത്തില്‍ ചേര്‍ത്ത പോട്ടിങ് മിശ്രിതമാണ് ചട്ടികളും മറ്റും  നിറയ്ക്കുന്നത് .

 മണലിനു പകരം വെര്‍മികബോസ്റ്റോ, ചികിരിച്ചോറോ ഉപയോഗിക്കാം .

  ഇതിനു ശേഷം വിത്തു പാകാം .

 പൂപ്പാട്ടകൊണ്ട് രണ്ടുനേരവും നനയ്ക്കണം .

 എന്നാല്‍  വെള്ളക്കെട്ടുണ്ടാകാന്‍ പാടില്ല .

 അധികമുള്ള ജലം വാര്‍ന്നുപോകാന്‍  സുഷിരങ്ങളിടണം .

 ഉറുമ്പിന്റെ ശല്യം കുറയ്ക്കാനായി റവ, അരിപ്പൊടി,  മഞ്ഞള്‍പ്പൊടി എന്നിവ കലര്‍ത്തി വിതറുകയോ, മെറ്ററൈസിയം എന്ന ജൈവ കീടനാശിനി  ഉപയോഗിക്കുകയോ ചെയ്യാം .

 ആഴ്ചയിലൊരിക്കല്‍ സ്യൂഡോമോണസ് (10 ഗ്രാം/ലിറ്റര്‍  വെള്ളം) ലായനി ഒഴിച്ചുകൊടുത്താല്‍ തൈകള്‍ കരുത്തോടെ വളരും .

 ഏകദേശം  ഒരുമാസമായ തൈകള്‍ പറിച്ചുനടാം .

 പറിച്ചുനടാറാകുമ്പോള്‍ നനയ്ക്കല്‍ ക്രമേണ  കുറച്ചുകൊണ്ടുവരണം .

 രാവിലെയോ, വൈകിട്ടോ നടുന്നതാണ് നല്ലത് .

 വേനല്‍ക്കാലത്ത്  തൈകള്‍ക്ക് ഒരാഴ്ച തണല്‍ കുത്തിക്കൊടുക്കണം .

 

നിലമൊരുക്കലും കൃഷിരീതികളും
കൃഷി തുടങ്ങുന്നതിനുമുമ്പ് ചെറിയ മണ്‍വെട്ടി, സിക്കേച്ചറുകള്‍,  സ്പ്രേയറുകള്‍ എന്നിവ വീട്ടില്‍ കരുതണം .

 നിലം നന്നായി കിളച്ചിളക്കി  നിര്‍ദിഷ്ട അകലത്തില്‍ കുഴികളോ, തടങ്ങളോ, ചാലുകളോ, വരമ്പുകളോ എടുക്കണം .

  വര്‍ഷകാലത്ത്, വെള്ളം കെട്ടിനില്‍ക്കാതിരിക്കാന്‍ തടങ്ങളും വരമ്പുകളുമാണ്  എടുക്കേണ്ടത് .

 നിലം കിളച്ചൊരുക്കുമ്പോള്‍തന്നെ ഒരുസെന്റ് സ്ഥലത്ത്  രണ്ടുകി .ഗ്രാം എന്ന തോതില്‍ കുമ്മായപ്പൊടി വിതറണം .

 ഒരുസെന്റ് സ്ഥലത്ത് 100  കി .ഗ്രാം ഉണങ്ങിയ ചാണകവും, 10 കി .ഗ്രാം വേപ്പിന്‍ പിണ്ണാക്കും ഒരുകി .ഗ്രാം  ട്രൈക്കോഡര്‍മയും, 800 ഗ്രാം അസോഫോസും ചേര്‍ത്ത മിശ്രിതം രണ്ടാഴ്ചക്കാലം  കടലാസിട്ട് മൂടിയിടണം .

 ദിവസേന കുറച്ചു വെള്ളം തളിക്കണം .

 ഇതിനുശേഷം ഈ  മിശ്രിതം ചാലുകളിലോ കുഴികളിലോ ഇട്ട് മണ്ണുമായി ഇളക്കണം .

 പിന്നീട്  വിത്തുപാകുകയോ, തൈ നടുകയോ ചെയ്യാം .