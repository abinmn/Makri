                    
-----------------------------------                    

Domain: Agriculture                    

Paper: Deshabhimani                    

-----------------------------------                 

പഠനത്തോടൊപ്പം പത്തേക്കറിലധികം സ്ഥലത്തെ കൃഷി പരിപാലനം .

 പശുവും ആടും കോഴിയും മീനും എല്ലാമുണ്ട് കൂട്ടത്തില്‍ .

 പരിപാലനമെല്ലാം തീര്‍ത്തും പ്രകൃതിസൌഹൃദ രീതിയില്‍ .

 വിളകളേറെയും മൂല്യവര്‍ധിത ഉല്‍പ്പന്നങ്ങളാക്കുന്നതിനാല്‍ വിപണിയില്‍ പ്രിയം, വര്‍ധിച്ച  ലാഭവും .

 

സ്വന്തമായ ബ്രാന്‍ഡ്, ജൈവ ഉല്‍പ്പന്നങ്ങളാണെന്ന് സര്‍ക്കാര്‍ അംഗീകൃത സാക്ഷ്യപ്പെടുത്തലും .

 
സിവില്‍ എന്‍ജിനിയറിങ് ബിരുദധാരിയായ ഇരുപത്തിനാലുകാരന്റെ കാര്‍ഷിക മാതൃകക്ക് യുവജനക്ഷേമബോര്‍ഡിന്റെ കാര്‍ഷികമേഖലയിലെ യുവപ്രതിഭാ അവാര്‍ഡും .

 

പാലക്കാട് വടക്കാഞ്ചേരിക്കടുത്ത് കണ്ണമ്പ്ര കല്ലേരി അഡ്വക്കറ്റ് രവീന്ദ്രന്‍ കുന്നംപുള്ളിയുടെ മകനാണ് യുവകര്‍ഷകനായ സ്വരൂപ് .

 
പഠനമായാലും പണികളായാലും പുലര്‍ച്ചെ നാലിന് തുടക്കമിടും .

 പശുക്കറവയാണ് ആദ്യം .

 വെച്ചൂര്‍, കാസര്‍കോട് ഇനത്തില്‍പ്പെട്ട തനി നാടന്‍പശുക്കള്‍ പത്തെണ്ണമുണ്ട് സ്വരൂപിന് .

 
എല്ലാ ഹരിതനേട്ടങ്ങള്‍ക്കും പിന്നില്‍ ഈ നാടന്‍പശുക്കളാണ് .

 അഞ്ചര ഏക്കറിലാണ് നെല്‍കൃഷി .

 ഐശ്വര്യപ്രധാനികളായ നവരയും രത്നശാലിയും, പിന്നെ നാടന്‍ പ്രഭചൊരിയുന്ന കയമയും നിറ്റേനിയും തവളക്കണ്ണനും .

 കൂട്ടിന് വിളപ്പൊലിമയുള്ള ഉമയും 
കാഞ്ചനയും ഉണ്ട് .

 

രത്നശാലി നെല്ലിനം പണ്ട് രാജാക്കന്മാരുടെ ഇഷ്ടഭക്ഷണമായിരുന്നത്രെ .

 രക്തത്തെ പരിപോഷിപ്പിക്കുന്നതിനും മറ്റും ഏറ്റവും ഉത്തമനാണ് .

 ഓജസ്സിനും തേജസ്സിനും അതിവിശേഷം .

 നവരയ്ക്കുമുണ്ട് ഔഷധ ബഹുമതികള്‍ .

 വിപണിയില്‍ രണ്ടിനും വന്‍ പ്രിയം .

 ചെറുപാക്കറ്റുകളിലാക്കിയാണ് വില്‍പ്പന .

 ആയുര്‍വേദ ചികിത്സകരാണ് പ്രധാന ആവശ്യക്കാര്‍ .

 

മറ്റു നെല്ലിനങ്ങളും മൂല്യവര്‍ധിതമാക്കിയാണ് അധികവും വിപണി കാണുക .

 അവില്‍, മലര്, പുട്ടുപൊടി, അരിപ്പൊടി, അപ്പപ്പൊടി അങ്ങനെ പലതും .

 
മഞ്ഞള്‍ വിളവെടുത്ത് സംസ്കരിച്ച് പൊടിയാക്കിയാല്‍ മൂല്യം ഇരട്ടിക്കും .

 സമ്പൂര്‍ണ ജൈവം .

 
നാടന്‍പശുവിന്റെ ചാണകവും മൂത്രവും മുഖ്യ ചേരുവയായി തയ്യാറാക്കുന്നതാണ് ജീവാമൃതം, ഘനജീവാമൃതം, ബീജാമൃതം എന്നിവ .

 വിശാലമായ കൃഷിയിടത്തിന്റെ നിത്യചൈതന്യമായി മാറുന്നത് ഈ അമൃത് പ്രയോഗങ്ങളാണ് .

 

ജൈവകര്‍ഷകര്‍ക്കിടയില്‍ ഇതിന് വന്‍ പ്രിയമാണ് .

 മുന്‍കൂട്ടി നല്‍കുന്ന ഓഡര്‍ അനുസരിച്ചാണ് ഇതിന്റെ തയ്യാറെടുപ്പും വിതരണവും .

 പശുക്കളില്‍നിന്നു ലഭിക്കുന്ന പാല്‍, നെയ്യ്, ചാണകം എന്നിവയെല്ലാം ഉപയോഗിച്ച് വിധിപ്രകാരം തയ്യാറാക്കുന്ന പഞ്ചഗവ്യത്തിനുമുണ്ട് ആവശ്യക്കാര്‍ .

 
ഇതിനായി ഗോമൂത്രം പുലര്‍ച്ചെതന്നെ ശേഖരിക്കും .

 ഇത് മണ്‍പാത്രത്തില്‍ തിളപ്പിച്ച് പ്രത്യേക രീതിയില്‍ വാറ്റിയെടുക്കുന്നു .

 അര്‍ക്കിന് ചില്ലറയൊന്നുമല്ല കീര്‍ത്തി .

 
കാമധേനുക്കളായ നാടന്‍പശുക്കളെ വളര്‍ത്തല്‍ വളരെ എളുപ്പം .

 കൃഷിയിടത്തില്‍നിന്നു ലഭിക്കുന്ന പച്ചപ്പുല്ലും വൈക്കോലും ധാരാളം .

 വാസത്തിന് ചെറിയ സ്ഥലം മതി .

 
സമ്പൂര്‍ണ ജൈവകൃഷിയിലേക്കു മാറാന്‍ ഹരിശ്രീ കുറിക്കേണ്ടത് ഒരു നാടന്‍പശുവിനെ സ്വന്തമാക്കികൊണ്ടുതന്നെയാവണം .

 
സ്വരൂപിന്റെ ഹരിതസ്വപ്നങ്ങള്‍ ഒന്നൊന്നായി സാക്ഷാല്‍കരിക്കുന്നത് നാടന്‍പശുക്കളിലൂടെതന്നെ .

 
കാന്താരിമുളകും മറ്റു ചേരുവകളും ഗോമൂത്രത്തില്‍ അരച്ചുചേര്‍ത്താണ് അതിവിശിഷ്ടമായ ജൈവ കീടനാശിനി തയ്യാറാക്കി നല്‍കുന്നത് .

 
 
ആട്, കോഴി, മത്സ്യം എല്ലാം വളരുന്നത് കാര്‍ഷികാവശിഷ്ടങ്ങള്‍ ഭക്ഷ്യമാക്കി .

 ഒരുപരിധിവരെ എല്ലാം സീറോ ബജറ്റ് .

 
കാര്‍ഷിക വികസന കര്‍ഷക ക്ഷേമ വകുപ്പിന്റെ 'ആത്മ' പദ്ധതി പ്രകാരമുള്ള പ്രദര്‍ശനത്തോട്ടമാണ് സ്വരൂപിന്റെ ജൈവപച്ചക്കറികൃഷിയിടം അഭിഭാഷകനായ അച്ഛനും ആയുര്‍വേദ കമ്പനിയില്‍ അക്കൌണ്ടന്റായ അമ്മ കൃഷ്ണകുമാരിയും ദന്തഡോക്ടറായ സഹോദരി രേഷ്മയും സമയമുണ്ടാക്കി,  സ്വരൂപിനെ സഹായിക്കുന്നു .

 
എഴുപത് പിന്നിട്ട അമ്മൂമ്മ ലീലാമ്മയാണ് ചെറുമകന്റെ കൃഷി കമ്പത്തിന് വളവും വെള്ളവും നല്‍കി പരിപോഷിപ്പിച്ചത് .

 സ്വരൂപിന് എന്നും താങ്ങും തണലുമാണ് ഈ അമ്മൂമ്മ .

 

നാടിന്റെപൊതുപ്രവര്‍ത്തനങ്ങളില്‍ പങ്കാളിയാവാനും സ്വരൂപ് സമയം കണ്ടെത്താറുണ്ട് .

 സ്വാനുഭവങ്ങളിലൂടെ സ്വരൂപിച്ചെടുത്ത ജൈവകൃഷിയുടെ പാഠങ്ങള്‍ പഠിപ്പിക്കാന്‍ പലരുടെയും ക്ഷണം സ്വീകരിക്കാറുണ്ട് .

  കൃഷിയുമായി ഇഴുകിച്ചേര്‍ന്ന് കുരുന്നുപ്രായംതൊട്ട് നടത്തിയ സമര്‍പ്പിത പ്രവര്‍ത്തനങ്ങള്‍ക്ക് അംഗീകാരമായാണ് കാര്‍ഷികമേഖലയിലെ യുവപ്രതിഭാ അവാര്‍ഡ് ഇക്കുറി സ്വരൂപിനെ തേടിയെത്തിയത് .