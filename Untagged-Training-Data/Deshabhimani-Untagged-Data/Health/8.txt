                    
-----------------------------------                    

Domain: Health                    

Paper: Deshabhimani                    

-----------------------------------                 
ഗംഗ രാജ്, സുമ അജിത്,അഞ്ജലി രാജ്
ആപ്പുകളുടെ കാലമാണിപ്പോള്‍ .

 എന്തിനും ഏതിനും വിവരങ്ങള്‍ നല്‍കുന്നതിന് മൊബൈല്‍ ആപ്പുകള്‍ റെഡിയാണ് .

 സ്ത്രീകള്‍ക്ക് സന്തോഷവും ഒപ്പംതന്നെ ഒട്ടേറെ സംശയങ്ങളും ആശങ്കകളും നിറഞ്ഞ ഗര്‍ഭകാലത്തേക്കുവേണ്ട സേവനങ്ങളൊരുക്കുന്ന ഐ ലൌവ് 9 മന്ത്സ് എന്ന മൊബൈല്‍ ആപ് അവതരിപ്പിച്ച് രണ്ടുമാസത്തിനുള്ളില്‍തന്നെ ശ്രദ്ധേയമാകുകയാണ് മൂന്ന് മലയാളി വനിതകള്‍ .

 കഴിഞ്ഞ ഒക്ടോബറില്‍ ബംഗളൂരുവില്‍ നടന്ന ലോക സ്റ്റാര്‍ട്ട് അപ് എക്സ്പോയില്‍ ഈ മൊബൈല്‍ ആപ്പിന്റെ ആശയം അവതരിപ്പിച്ചത് മലയാളികളായ സുമ അജിത്, ഗംഗ രാജ്, അഞ്ജലി രാജ് എന്നിവരാണ് .

 മെഡിക്കല്‍ വിദഗ്ധരുടെയും ഡോക്ടര്‍മാരുടെയും സഹകരണത്തോടെ തയ്യാറാക്കിയ ആപ് ജനുവരി ഒമ്പതിന് അവതരിപ്പിച്ചശേഷം ഇതിനകം നിരവധി ഹിറ്റുകളാണ് ലഭിച്ചതെന്ന് ഓപ്പറേഷന്‍സ് ചുമതലവഹിക്കുന്ന സുമ പറഞ്ഞു .

 അമ്മയാകാന്‍ തയ്യാറെടുക്കുന്ന അണുകുടുംബങ്ങളിലെ ചെറുപ്പക്കാരികള്‍ക്ക് ഗര്‍ഭാവസ്ഥയെക്കുറിച്ച് നിരവധി ആശങ്കകളും സംശയങ്ങളും ഉണ്ടാകും .അതെല്ലാം ദൂരീകരിക്കുന്നതിന് അവരുടെ അമ്മയോ മറ്റ് മുതിര്‍ന്നവരോ കൂടെ ഉണ്ടാവുകയുമില്ല .

 ഇത്തരം ഘട്ടങ്ങളില്‍ തങ്ങളുടെ സ്മാര്‍ട്ട്ഫോണുകളാണ് ഇവരുടെ സഹായത്തിനെത്തുക .

 ഗ്രാമങ്ങളില്‍പ്പോലും ഇന്റര്‍നെറ്റ് ലഭ്യമായതോടെ എവിടെയാണെങ്കിലും തങ്ങളുടെ ഗര്‍ഭകാല സംബന്ധിയായ സംശയങ്ങള്‍ ഇവര്‍ക്ക് ഈ ആപ്പിലൂടെ പരിഹരിക്കാനാകും .

 ഗര്‍ഭകാലം വിശ്രമകാലമാണെന്ന വിശ്വാസം ഇപ്പോള്‍ മാറിയിട്ടുണ്ട് .

 ഗര്‍ഭകാലത്ത് 108 ദിവസം ചെയ്യാവുന്ന ലളിതവും വ്യത്യസ്തവുമായ വ്യായാമങ്ങള്‍ ശാരീരിക-മാനസിക ഉല്ലാസത്തിന് വളരെ സഹായകമാണ് .

 നിരവധി പേര്‍ ഇപ്പോള്‍ ഈ ആപ്പിലെ ഒമ്പതുമുതല്‍ 15 മിനിറ്റ്വരെയുള്ള ലളിതമായ വീഡിയോയിലൂടെ ഈ ഫിറ്റ്നെസ് പരിശീലിക്കുന്നുണ്ടന്ന് ഗംഗ പറഞ്ഞു .

 ഇതില്‍ എല്ലാ ഞാറാഴ്ചയുമുള്ള 'ഞങ്ങളോടൊപ്പം നടക്കാം' എന്ന പരിപാടി ഗര്‍ഭകാലത്ത് നടത്തത്തിന്റെ പ്രാധാന്യം വെളിപ്പെടുത്തുന്നു .

 ഈ വേളയില്‍ ഗര്‍ഭകാലവുമായി ബന്ധപ്പെട്ട ഭക്ഷണ കാര്യങ്ങള്‍, ചര്‍മസംരക്ഷണം, വസ്ത്രധാരണം തുടങ്ങിയ എല്ലാകാര്യങ്ങളെക്കുറിച്ചുമുള്ള ടിപ്പുകള്‍ ലഭ്യമാക്കുന്നു .

 ചോദ്യോത്തര വേളയില്‍ തങ്ങളുടെ സംശയങ്ങള്‍ വിദഗ്ധ ഡോക്ടര്‍മാരുമായി പങ്കുവയ്ക്കാനുമാകും .

 ഗര്‍ഭിണികളുടെ ശാരീരികവും വൈകാരികവും മാനസികവുമായ ശാക്തീകരണം ലക്ഷ്യമിടുന്ന ത്രിഗുണാത്മിക എന്ന ഈ പദ്ധതി വേഗംകുറവുള്ള ഇന്റര്‍നെറ്റ് കണക്ടിവിറ്റിയുള്ള സ്ഥലങ്ങളില്‍പ്പോലും ലഭിക്കുന്ന വിധത്തിലാണെന്ന്  സുമ അറിയിച്ചു .

 അടുത്തഘട്ടത്തില്‍ ഗര്‍ഭകാല, പ്രസവ പരിചരണത്തിനായി പരിശീലനം സിദ്ധിച്ച വനിതകളുടെ സേവനം ലഭ്യമാക്കുന്ന സഹോദരി എന്ന പദ്ധതി അവതരിപ്പിക്കാനുള്ള തയ്യാറെടുപ്പിലാണിവര്‍ .

 ഗര്‍ഭകാലവേളയില്‍ വൈകാരിക പിന്തുണ നല്‍കുന്നതുമുതല്‍ അവരെ ഡോക്ടറുടെ അടുത്തു കൊണ്ടുപോകാനും കുഞ്ഞിനെ പരിചരിക്കാനുമുള്ള സേവനങ്ങള്‍വരെ സഹോദരിയിലൂടെ നടപ്പാക്കുമെന്ന് അഞ്ജലി രാജ് പറഞ്ഞു .

 മേയില്‍ തിരുവനന്തപുരത്ത് ഈ പദ്ധതി ഉദ്ഘാടനം ചെയ്യുമെന്ന് അഞ്ജലി അറിയിച്ചു .

 അടുത്തഘട്ടത്തില്‍ സ്കൈപ്പിലൂടെയും പദ്ധതി ലഭ്യമാക്കാനുള്ള തയ്യാറെടുപ്പലാണ് .

 പ്രദേശിക ഭാഷകളിലും ഇത് അവതരിപ്പിക്കുന്നുണ്ട് .

