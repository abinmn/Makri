                    
-----------------------------------                    

Domain: Health                    

Paper: Deshabhimani                    

-----------------------------------                 

 ഡോ .

 ഷിംന അസീസ് കനത്തമഴയില്‍  ഈഡിസ് കൊതുകുപരത്തുന്ന ഡെങ്കിപനിക്ക് പാഷന്‍ഫ്രൂട്ടിന്റെ കായയും  പപ്പായ നീരും കിവിപഴവുമെല്ലാം നല്ലതാണെന്ന പ്രചാരണത്തിന് അടിസ്ഥാനമില്ലെന്നും എത്രയും വേഗം ആശുപത്രിയിലെത്തിച്ചുള്ള ചികില്‍സ മാത്രമേ രോഗിയെ രക്ഷിക്കൂ എന്നും ഡോ .

 ഷിംന അസീസ്  .

 രോഗചികില്‍സക്കുള്ള ഒരു ബഹുവിശേഷവും ഈ പറയുന്ന ഒറ്റമൂലികള്‍ക്കില്ല .

 ഡെങ്കിപനി ബാധിച്ചവരുടെ എണ്ണം ദിനംപ്രതി കൂടന്നതിനനുസരിച്ച് പനിക്കുള്ള ഒറ്റമൂലികളും പെരുകുകയാണ് .

 പാഷന്‍ഫ്രൂട്ടിന്റെ കായ തേടി നാട്ടുകാര്‍ പരക്കം പായുകയാണ് .

 

ആശുപത്രിയില്‍ പ്രവേശിപ്പിച്ചവരുടെ അടുത്തും ഫാഷന്‍ഫ്രൂട്ട് മുതല്‍ കിവിയും മാതളയല്ലിയും വരെ ഒറ്റമൂലികളായി ഇരിപ്പുണ്ട് .

 എന്നാല്‍ പനി ബാധിതരുടെ രക്തത്തിലെ കൌണ്‍ഡ് കൂട്ടാനുള്ള ഒരു സിദ്ധിയും ഇവയ്ക്കില്ല .

 പനിപിടിച്ച് അവശനിലയിലായി ഭക്ഷണമേ വേണ്ടെന്ന് പറയുന്ന  രോഗികള്‍ എന്തെങ്കിലും കഴിക്കട്ടെ എന്നുകരുതിയാണ് ഡോക്ടര്‍മാര്‍ ഇതൊന്നും വിലക്കാത്തതെന്നും ഡോ .

 ഷിംന പറയുന്നു .

 ഡെങ്കിപനിയെ കുറിച്ചും പരിചരണത്തെ കുറിച്ചും തന്റെ ഫേസ്ബുക്ക് പോസ്റ്റിലാണ് ഷിംന വിശദമാക്കിയിട്ടുള്ളത് .
പോസ്റ്റ് ചുവടെ
പാതിരാത്രിയോടടുത്ത  സമയം .

 വിനുവേട്ടന്റെ വീട്ടിലെ പട്ടി കുരയോട്‌ കുര .

 മുറ്റത്ത്‌ അഞ്ചാറ്‌  ആളുകൾ .

 വിനുവേട്ടൻ എന്റെ ചങ്ക്‌ ബ്രോ ആണ്‌ .

 ഉലക്കയെടുക്കണോ  വെട്ടുകത്തിയെടുക്കണോ എന്ന ആശങ്കയോടെ വീട്ടിലെ സ്‌ത്രീകളെയൊക്കെ ഒരു  മുറിയിലാക്കി പുറത്തൂന്ന്‌ വാതിലടച്ച്‌ ആൾ പതുക്കെ മുൻവാതിൽ തുറന്നു .

  അഞ്ചാറ്‌ നിഴലുകൾ, പാർക്ക്‌ലൈറ്റ്‌ കത്തുന്ന ജീപ്പ്‌ .
കുറേ പേർ  മുറ്റത്തെ അരണ്ട വെളിച്ചത്തിൽ മേലോട്ട്‌ വിരൽ ചൂണ്ടി .

 വിനുവേട്ടൻ  പിന്നേം  ഞെട്ടി .

 മേലോട്ടു നോക്കിയപ്പോൾ പ്ലാവിൻമേലേക്ക്‌ അതിക്രമിച്ചു കയറി പടർന്നു  പിടിച്ച പാഷൻ ഫ്രൂട്ട്‌ വള്ളിയിലേക്കാണ്‌ .

 അയലോക്കത്തെവിടെയൊ ഡെങ്കിപ്പനി  രോഗികളുണ്ട്‌ .

 അവർക്കുള്ള ഒറ്റമൂലിയാണ്‌ .

 കൗണ്ട്‌ കൂടാൻ ബഹുവിശേഷമത്രേ .

  വിനുവേട്ടൻ ഒരു നിശ്വാസമയച്ചു .

 വേണ്ടവരോട്‌ വന്ന്‌ പറിച്ചോണ്ട്‌  പൊയ്‌ക്കോളാൻ പറഞ്ഞു .

 അന്ന്‌ രാത്രി മഴത്തണുപ്പുമേറ്റ്‌ മൂപ്പര്‌  കുടുംബത്ത്‌ കിടന്നുറങ്ങി .

മറുവശം പറഞ്ഞാൽ, ഇവിടെ ആശുപത്രിയിൽ  മൂന്ന്‌ വാർഡ്‌ നിറച്ചും പേവാർഡ്‌ മുഴുവനും ഒരു ഡെങ്കി സമൂഹത്തെ  ഉൾക്കൊള്ളാൻ കഴിയാതെ ശ്വാസം മുട്ടുന്നു .

 ഫ്ലൂയിഡ്‌ കണക്‌ട്‌ ചെയ്‌തും  ഡിസ്‌കണക്‌ട്‌ ചെയ്‌തും വലയുന്ന നേഴ്‌സുമാർ .

 ഛർദ്ദി, പനി, വയറുവേദന,  കുത്തിപ്പറിക്കുന്ന കണ്ണ്‌വേദന, തലവേദന തുടങ്ങി പരാതിപ്രവാഹം .

 പാഷൻ  ഫ്രൂട്ട്‌, പപ്പായനീര്‌, മാതളയല്ലികൾ തുടങ്ങി കിവിപ്പഴം വരെ 'കൗണ്ട്‌  കൂട്ടാദികൾ' ആയി ബെഡ്‌സൈഡിലുണ്ട്‌ .

 ഇതിനൊന്നും കൗണ്ട്‌ കൂട്ടാൻ  സാധിക്കുമെന്ന്‌ ശാസ്‌ത്രീയമായി തെളിയിക്കപ്പെട്ട പഠനങ്ങളുടെ യാതൊരു  സഹായവുമില്ല .

 ''കഴിക്കാൻ വേണ്ടായേ'' എന്ന്‌ പറഞ്ഞ്‌ ഡെങ്കിയുടെ  ഭക്ഷ്യവിരക്‌തി കൊണ്ട്‌ സഹി കെട്ടവർ അതെങ്കിലും കഴിച്ചോട്ടേന്ന്‌ വെച്ച്‌  അതങ്ങ്‌ ഇഗ്നോർ ചെയ്ത്‌ മിണ്ടാതിരിക്കും .

രണ്ട്‌ വിധം ഈഡിസ്‌  പുള്ളിച്ചിക്കൊതുകുകൾ സസൂക്ഷ്‌മം കുത്തി വെക്കുന്ന ഡെങ്കി വൈറസ്‌ ചില്ലറ  കഷ്‌ടപ്പാടൊന്നുമല്ല രോഗികൾക്കുണ്ടാക്കുന്നത്‌ .

 ആദ്യമായി വരുന്ന  ഡെങ്കിപ്പനിയിൽ അപകടകരമാം വിധം കൗണ്ട്‌ കുറയുകയോ രക്‌തസ്രാവലക്ഷണങ്ങൾ  കാണിക്കുകയോ ചെയ്യും വരെ സാധാരണ ഗതിയിൽ ഭയക്കേണ്ട ഒന്നുമില്ല .
'Breakbone fever' എന്ന്‌ ഓമനപ്പേരുള്ള ഈ പനി വേദനകളുടെ വിളനിലമാണ്‌ .

 കൂടെ  ഛർദ്ദി, വയറ്‌ വേദന, കണ്ണ്‌ വേദന, ദുസ്സഹനീയമായ തലവേദന, കടുത്ത ക്ഷീണം  എന്നിവ ഉണ്ടാവാം .

 വേദനസംഹാരികൾ ഉപയോഗിച്ചാൽ ഡെങ്കിപ്പനി രോഗികൾക്ക്‌  ആന്തരിക രക്‌തസ്രാവത്തിന്‌ സാധ്യതയുള്ളതിനാൽ പാരസെറ്റമോൾ മാത്രമാണ്‌ രക്ഷ .

  അത്‌ കൊണ്ട്‌ തന്നെ വലിയ സഹനമാണ്‌ ഈ രോഗം ആവശ്യപ്പെടുക .

 രക്‌തക്കുഴലുകളിൽ  നിന്ന്‌ കടുത്ത രീതിയിൽ ജലാംശം നഷ്‌ടപ്പെടുന്നത്‌ ഇതിന്റെയൊരു സങ്കീർണതയായി  കാണപ്പെടുന്നു .

 കടുത്ത രീതിയിൽ രക്‌തസ്രാവവും ഉണ്ടാകാം (ശരീരത്തിൽ കാണുന്ന  ചുവന്ന പുള്ളികൾ മുതൽ തുറന്ന രക്‌തസ്രാവം വരെ) .

 ഇത്‌ കൊണ്ട്‌ കൂടിയാണ്‌  തുടർച്ചയായി ഫ്ലൂയിഡുകൾ നൽകുന്നതും .
അസുഖം വന്നു കഴിഞ്ഞാൽ  ലക്ഷണങ്ങളെ ചികിത്‌സിക്കാം .

 ഒരു ലക്ഷത്തിന്‌ കീഴെ പ്ലേറ്റ്‌ലറ്റ്‌ കൗണ്ട്‌  പോകുമ്പോൾ (Normal count- 1,50,000- 4,50,000cells/dl of blood)അല്‌പം  ശ്രദ്ധയും 10,000-20,000 റേഞ്ചിലേക്ക്‌ പോകുമ്പോൾ പ്ലേറ്റ്‌ലറ്റ്‌  ട്രാൻസ്‌ഫ്യൂഷനെക്കുറിച്ച്‌ ചിന്തിക്കുകയും ചെയ്യും .

 ഇതിൽ താഴെ കൗണ്ട്‌  പോകുമ്പോൾ പോലും പല കാര്യങ്ങൾ പരിഗണിച്ചാണ്‌ പ്ലേറ്റ്‌ലറ്റുകളെ  രക്‌തത്തിലേക്ക്‌ കയറ്റുന്നത്‌ .

 ഏത്‌ നിമിഷവും സങ്കീർണതകളെ  പ്രതീക്ഷിക്കണമെന്നതാണ്‌ ഡെങ്കിയെ അൽപമെങ്കിലും ഭീകരമാക്കുന്നത്‌ .

 അപ്പോൾ  ലഭിക്കേണ്ട ശ്രദ്ധ അശ്രദ്ധയായാൽ കാര്യം കൈവിട്ടു പോയേക്കാം .

 കൃത്യമായ  വൈദ്യസഹായം തേടാൻ ഉപേക്ഷ വിചാരിക്കരുത്‌ .
രണ്ടാമത്‌ വരുന്ന  ഡെങ്കിപ്പനിയെ ഭയക്കണം .

 Dengue Shock Syndrome, Dengue Hemorrhagic Fever  എന്നീ അവസ്‌ഥകൾ രോഗാവസ്‌ഥയെ അതിതീവ്രമാക്കാം .

 ആദ്യമായി ഉണ്ടാകുന്ന  ഡെങ്കിയേക്കാൾ മരണസാധ്യതയും കൂടുതലാണിതിന്‌ .
വന്നാൽ  ചികിത്‌സിക്കുകയേ മാർഗമുള്ളൂ .

 വരാതിരിക്കാൻ അതിസൂക്ഷ്‌മ കൊതുകുനശീകരണം  ഉറപ്പ്‌ വരുത്തണം .

 ഒരു സ്‌പൂൺ വെള്ളം കിട്ടിയാലും മുട്ടയിട്ട്‌ കൊച്ചുങ്ങളെ  വിരിയിക്കുന്ന കൊതുകമ്മയുടെ സിൻസിയറിറ്റി നമുക്ക്‌ കോടാലിയാണ്‌ .

 കൃത്യമായി  ആഴ്‌ചയിലൊരിക്കൽ കെട്ടിക്കിടക്കുന്ന വെള്ളം ഒഴിവാക്കുക .

 ശുദ്ധജലമാണ്‌  ഇവരുടെ വിളനിലം .

 റബ്ബർ എസ്‌റ്റേറ്റിലെ ചിരട്ട, ഫ്രിഡ്‌ജിന്റെ താഴെയുള്ള  വെള്ളം, ചെടിച്ചട്ടിയുടെ കീഴെയുള്ള ജലം, ടെറസിന്റെ മീതെ കെട്ടിക്കിടക്കുന്ന  വെള്ളം തുടങ്ങി സകലതും ഒഴിവാക്കുക .
ഗുഡ്‌നൈറ്റൊക്കെ ഇപ്പോ  കൊതുകിന്‌ കഞ്ചാവ്‌ പോലെയാണെന്ന്‌ തോന്നുന്നു, കിറുങ്ങി ചുമരിൻമേൽ  തോണ്ടിയിരിക്കുന്നത്‌ കാണാം .

 വല്ല്യൊരു മൈൻഡില്ല .

 എന്നാലും ഉപയോഗിക്കാം .

  കൊതുകുവല, ജനലിൻമേൽ അടിക്കുന്ന കമ്പിവല, പുകയിടൽ (വീടിന്‌ തീയിടരുത്‌,  ഡെങ്കി വരണേൽ ബോഡിയിൽ  മിനിമം ജീവൻ വേണം) തുടങ്ങി എന്ത് ചെയ്‌തിട്ടാണേലും  കൊതുകിനോട്‌ പോയി പണി നോക്കാൻ പറയുക .
വിട്ടുമാറാത്ത പനിയും  ശരീരവേദനയും അവഗണിക്കാതെ കൃത്യമായ ചികിത്സ തേടുക .

 നന്നായി വെള്ളം  കുടിക്കുക, വൃത്തിയുള്ള ഭക്ഷണം മാത്രം കഴിക്കുക .

 മഴക്കാലമാണ്‌, എല്ലാ  രോഗങ്ങളെയും സൂക്ഷിക്കുക .

 ആരോഗ്യം വലിയ ധനമാണ്‌, അതിന്‌ വില കൽപ്പിക്കുക .