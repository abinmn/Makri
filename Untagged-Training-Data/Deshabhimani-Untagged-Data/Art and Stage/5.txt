                    
-----------------------------------                    

Domain: Art and Stage                    

Paper: Deshabhimani                    

-----------------------------------                 
സൂരജ് നമ്പ്യാട്ട് ആനശില്‍പ്പ നിര്‍മാണത്തില്‍
ഗിത്താറിന്റെ അകമ്പടിയില്‍ സൂരജ് പാടുന്ന ആനപ്പാട്ടിനൊപ്പം സ്ക്രീനില്‍ ഉളിയും ചുറ്റികയും ഇടയുന്ന ശബ്ദം .

 കൂറ്റന്‍ കുന്നിവാകത്തടിയില്‍ വരച്ചിട്ട ചിത്രത്തില്‍നിന്ന് തലയും കുന്നിയും കന്നവും ചെവിയും നടയും അമരവുമൊക്കെയായി തലപ്പൊക്കത്തോടെ ഒരു കൊമ്പന്‍ പിറക്കുന്നു .

 അതിനെ ആന എന്നു വിളിച്ചാല്‍ പോരാ .

 രാമചന്ദ്രനാടാ കൈയടിക്ക് എന്ന് പാട്ടിനിടെ ഇടപെടല്‍ .

 മലയാളത്തിലെ ആനപ്രേമികളുടെയാകെ പ്രേമഭാജനമായ ആനസൌന്ദര്യത്തിലെ ബിഹാറിവിസ്മയം .

 ശൌര്യത്തിന്റെയും തലപ്പൊക്കത്തിന്റെയും അവസാനവാക്ക് സൂരജ് നമ്പ്യാട്ടിന്റെ കരവിരുതില്‍ എഴുന്നള്ളിനില്‍ക്കുകയാണ് .

 കേരളക്കരയില്‍ മണ്‍മറഞ്ഞതും ജീവിച്ചിരിക്കുന്നതുമായ ആനസൌന്ദര്യങ്ങളുടെ ഛായാപ്രതിമകള്‍ നിര്‍മിച്ച് ആനകളോളംതന്നെ ആനപ്രേമികളുടെ ഇഷ്ടം നേടിക്കഴിഞ്ഞു സൂരജ് എന്ന വടക്കന്‍ പറവൂരുകാരന്‍ യുവ ശില്‍പ്പി .

 

തൃപ്പൂണിത്തുറ ആര്‍എല്‍വി കോളേജില്‍നിന്ന് ശില്‍പ്പകലയില്‍ ബിരുദാനന്തരബിരുദം നേടിയ സൂരജ് ആനപ്രാന്തനോ ആനപ്രേമിയോപോലുമായിരുന്നില്ല .

 മരപ്പണി ഉപജീവനമാര്‍ഗമായി സ്വീകരിച്ച കുടുംബത്തിലെ അംഗമെന്ന നിലയില്‍ ശില്‍പ്പവേലയോട് കുട്ടിക്കാലംമുതല്‍ കമ്പമുണ്ട് .

 ആനക്കമ്പക്കാരുടെ നാട്ടിലെ ശില്‍പ്പകലാ പഠനത്തിനിടെ വെറും കൌതുകംകൊണ്ടുമാത്രമാണ് ഒരിക്കല്‍ ആനശില്‍പ്പമുണ്ടാക്കിയത് .

 പരമ്പരാഗത ആനശില്‍പ്പങ്ങളില്‍നിന്ന് വ്യത്യസ്തമായി ആനയുടെ മുഖസൌന്ദര്യവും ശരീരവടിവും നിലവും ശരീരത്തിലെ വിശദാംശങ്ങളുമെല്ലാം ഒരടിയോളംമാത്രം വലുപ്പമുള്ള ആ ശില്‍പ്പത്തിലുണ്ടായിരുന്നത് ആനക്കമ്പക്കാരുടെ ശ്രദ്ധ നേടി .

 സൂരജിന്റെ നാടായ പറവൂര്‍ എറണാകുളം ജില്ലയിലെ ആനത്തറവാടാണ് .

 

കിളിയന്തിയും മാരാമിറ്റവും മിന്നപ്രഭുവുമൊക്കെ പറവൂരിലെ അറിയപ്പെടുന്ന ആനത്തറവാടുകളാണ് .

 ചെറായിയും പള്ളത്താംകുളങ്ങരയുമൊക്കെ ആന ഉത്സവങ്ങള്‍ക്ക് പേരുകേട്ട ക്ഷേത്രദേശങ്ങളും .

 തന്റെ ആനശില്‍പ്പത്തിന് ലഭിച്ച സ്വീകാര്യത ഇത്തരം ശില്‍പ്പങ്ങളുടെ നിര്‍മാണത്തില്‍ കൂടുതല്‍ ശ്രദ്ധിക്കാന്‍ സൂരജിനെ പ്രേരിപ്പിച്ചു .

 ആനപ്രേമികളുടെ ഹരമായ തെച്ചിക്കോട്ടുകാവ് രാമചന്ദ്രന്റെയും പാമ്പാടി രാജന്റെയും തിരുവമ്പാടി ശിവസുന്ദറിന്റെയും ശില്‍പ്പങ്ങള്‍ക്ക് ആവശ്യക്കാര്‍ ഏറെയായി .

 മണ്‍മറഞ്ഞ ആനകളില്‍ ഗുരുവായൂര്‍ പത്മനാഭനും പൂതൃക്കോവില്‍ ആനയ്ക്കും ചന്ദ്രശേഖരനുമൊക്കെയാണ് പ്രിയം .

 പത്തുവര്‍ഷത്തിനിടെ ആനപ്രേമികളുടെ ആവശ്യാര്‍ഥം എത്ര ആനകളുടെ ശില്‍പ്പം നിര്‍മിച്ചുകഴിഞ്ഞെന്ന കണക്കെടുപ്പുപോലും അസാധ്യം .

 

കൊത്താന്‍ കടുപ്പമുള്ള തകരയിനത്തില്‍പ്പെട്ട കുന്നിവാകത്തടിയിലാണ് നിര്‍മാണം .

 ഏതു വലുപ്പത്തിലും തടി ലഭിക്കുമെന്നതാണ് സൌകര്യം .

 മിക്കവാറും ഒറ്റത്തടിയിലാണ് കൊത്തുക .

 അഞ്ചടി വലുപ്പത്തില്‍ കൊത്തിയ ഉയരക്കാരന്‍ തെച്ചിക്കോട്ടുകാവ് ആനയുടെ ശില്‍പ്പമാണ് ഇതുവരെ നിര്‍മിച്ച ആനശില്‍പ്പത്തില്‍ വലുത് .

 2000 കിലോയോളം ഭാരമുണ്ടായിരുന്നു .

 ഒന്നരയടിമുതല്‍ വലുപ്പത്തിലാണ് കൊത്തുക .

 മറ്റ് മൃഗശില്‍പ്പങ്ങളെ അപേക്ഷിച്ച് കൊത്തിയുണ്ടാക്കാന്‍ പ്രയാസമുള്ള രൂപമാണ് ആനയുടേതെന്ന് സൂരജ് പറഞ്ഞു .

 ശരീര-മുഖ സൌന്ദര്യത്തിന്റെ അഴകളവുകള്‍ ഒത്തുവരണം .

 നടയും നിലയുമൊക്കെ നന്നായാല്‍മാത്രമേ ശില്‍പ്പം ഭംഗിയാകൂ .

 

ആനപ്രേമികള്‍ക്ക് ഇതെല്ലാം അറിയാം .

 അറിയപ്പെടുന്ന ആനകളാണെങ്കില്‍ അതിന്റെ അഴകളവുകള്‍ ആരാധകര്‍ക്ക് മനപ്പാഠമായിരിക്കും .

 പഠനകാലത്ത് നാട്ടാനകളുടെയും ബിഹാറി ആനകളുടെയും ശാരീരികമായ പ്രത്യേകതകള്‍ പ്രോജക്ടായി ചെയ്തത് ശില്‍പ്പനിര്‍മാണത്തില്‍ ഏറെ പ്രയോജനം ചെയ്തെന്നും സൂരജ് പറഞ്ഞു .

 രൂപപ്പെടുത്തിയ ആനകളുടെ വിശദാംശങ്ങള്‍ കൊത്തിയും വരച്ചും ചേര്‍ക്കാന്‍ സഹായികളുണ്ട് .

 മര പോളിഷ് ചായം കലര്‍ത്തി തേച്ചാണ് വര്‍ണഭംഗി വരുത്തുക .

 തൊലിയുടെ ചുളിവും പുള്ളികളും കൊമ്പിലെ കറുത്ത നേര്‍ത്തവരകളുംപോലും വിട്ടുപോകാതെ ചേര്‍ക്കും .

 

മണ്‍മറഞ്ഞ പ്രമുഖ ആനകളുടെയെല്ലാം ശില്‍പ്പം നിര്‍മിക്കുന്ന ഒരു പ്രോജക്ടിന്റെ പണിപ്പുരയിലാണ് ഇപ്പോള്‍ സൂരജ് .

 ചെങ്ങല്ലൂര്‍ രംഗനാഥന്‍മുതലുള്ള ആനകള്‍ ഈ പരമ്പരയില്‍ വരും .

 ആവശ്യക്കാരുടെ ഓര്‍ഡര്‍ അനുസരിച്ചുള്ള നിര്‍മാണത്തിന്റെ തിരക്കൊഴിയുന്നില്ല .

 കേരളത്തിനു പുറത്തുനിന്നും വിദേശത്തു നിന്നും ആവശ്യക്കാരുണ്ട് .

 സിമന്റിലും ആനശില്‍പ്പങ്ങള്‍ ചെയ്തിട്ടുണ്ട് .

 ലോഹത്തിലും കരിങ്കല്ലിലുമൊക്കെ ചെയ്യാനും ആലോചിക്കുന്നു .  
ഗായകനും ഗിത്താറിസ്റ്റുമായ സൂരജിന് സ്വന്തമായി ബാന്‍ഡ് ഗ്രൂപ്പുണ്ട് .

 അസാസീല്‍ എന്ന പേരിലുണ്ടായിരുന്ന ബാന്‍ഡ് ചാനല്‍ റിയാലിറ്റിഷോയില്‍ തിളങ്ങി .

 ആനശില്‍പ്പനിര്‍മാണത്തിന്റെ ദൃശ്യങ്ങള്‍ ചേര്‍ത്ത ആനപ്പാട്ടുകള്‍ ബാന്‍ഡ് പുറത്തിറക്കിയിട്ടുണ്ട് .

 ഭാര്യ: ബിനിത .

 മകള്‍: വ്യാനി .

