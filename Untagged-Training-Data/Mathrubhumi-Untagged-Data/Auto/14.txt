                    
-----------------------------------                    

Domain: Auto                    

Paper: Mathrubhumi                    

-----------------------------------                 

സൗരോര്‍ജമുപയോഗിച്ച് ഒറ്റപ്പറക്കലില്‍ ഭൂമിയെ ചുറ്റാന്‍ വിമാനമൊരുങ്ങുന്നു .

 റഷ്യന്‍ കോടീശ്വരന്‍ വിക്ടര്‍ വെക്‌സല്‍ബെര്‍ഗിന്റെ നേതൃത്വത്തിലുള്ള റെനോവ ഗ്രൂപ്പാണ് ഒറ്റ പൈലറ്റിനുമാത്രം സഞ്ചരിക്കാവുന്ന വിമാനം തയ്യാറാക്കുന്നത് .

 അഞ്ചുദിവസംകൊണ്ട് യാത്ര പൂര്‍ത്തിയാക്കാനാണ് ലക്ഷ്യമിട്ടിരിക്കുന്നത് .

 ഗ്‌ളൈഡര്‍ മാതൃകയിലുള്ള വിമാനത്തിന് 120 അടി നീളമുള്ള ചിറകുകളായിരിക്കും ഉണ്ടാവുക .

 ഭൂമിയില്‍നിന്ന് പത്തുമൈല്‍ ഉയരത്തിലായിരിക്കും വിമാനം പറക്കുക . 
സൗരോര്‍ജം ഉപയോഗിച്ച് ഒറ്റപ്പറക്കലില്‍ ഭൂമിയെ ചുറ്റുകയെന്ന ബഹുമതി സ്വന്തമാക്കുകയാണ് ഇതിലൂടെ ലക്ഷ്യമിടുന്നതെന്ന് വെക്‌സല്‍ബെര്‍ഗ് പറഞ്ഞു .

 ദൗത്യം വിജയിച്ചാല്‍ വ്യോമയാന രംഗത്ത് വന്‍കുതിച്ചുചാട്ടമായിരിക്കും സംഭവിക്കുകയെന്ന് റെനോവ ഗ്രൂപ്പ്  ഡയറക്ടര്‍ മിഖയേല്‍ ലിഫ്ഷിറ്റിസ് അഭിപ്രായപ്പെട്ടു .

 വിമാനത്തിന്റെ മുകളിലും അടിയിലും സജ്ജീകരിക്കുന്ന പാനലുകളിലായിരിക്കും സൗരോര്‍ജം സംഭരിക്കുക . 
2019-ല്‍  വിമാനം പറത്താനാകുമെന്നാണ് വെക്‌സല്‍ബെര്‍ഗിന്റെയും സംഘത്തിന്റെയും പ്രതീക്ഷ .

 റഷ്യയിലെ നാലാമത്തെ കോടീശ്വരനായാണ് വെക്‌സല്‍ബെര്‍ഗ് അറിയപ്പെടുന്നത് .

 എണ്ണ, ഖനനം തുടങ്ങിയ മേഖലകളിലാണ് ഇദ്ദേഹത്തിന്റെ പ്രവര്‍ത്തനം .

 കഴിഞ്ഞവര്‍ഷം സോളാര്‍ ഇംപല്‍സ് എന്ന സൗരോര്‍ജവിമാനം ലോകപര്യടനം പൂര്‍ത്തിയാക്കിയിരുന്നു .

 2015 മാര്‍ച്ചിലായിരുന്നു വിമാനം പര്യടനം തുടങ്ങിയത് .