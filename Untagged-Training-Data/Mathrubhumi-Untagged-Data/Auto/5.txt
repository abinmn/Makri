                    
-----------------------------------                    

Domain: Auto                    

Paper: Mathrubhumi                    

-----------------------------------                 




ഓട്ടൊമോട്ടീവ് വ്യവസായത്തില്‍ കമ്പനി മേധാവികളും റേസ് ഡ്രൈവര്‍മാരും മാത്രമേ പൊതുജനത്തിന്റെ കണ്ണില്‍ താരങ്ങളായുള്ളു .

 ഈയടുത്ത കാലത്താണ് ക്രിസ് ബാംഗിളിനെയും മറ്റും പോലുള്ള ലക്ഷ്വറി കാര്‍ ഡിസൈനര്‍മാര്‍ ജനശ്രദ്ധയിലേക്ക് വന്നുതുടങ്ങിയത് .

 അപ്പോള്‍ ടോം ചാര്‍ദയെപ്പോലൊരു പേര് ഓര്‍മയില്‍ മണിമുഴക്കങ്ങള്‍ സൃഷ്ടിക്കണമെന്നില്ല .

 എന്നാലും ഒന്നോര്‍ക്കുക - ജീവിതത്തിന്റെ ഏതെങ്കിലും ഒരു ഘട്ടത്തില്‍ കണ്ട നിങ്ങളെ മോഹിപ്പിച്ച കാറുകളിലൊന്നില്‍ അദ്ദേഹത്തിന്റെ കൈയൊപ്പ് പതിയാനുള്ള സാധ്യത വളരെ കൂടുതലാണ് .



 
1950-കളില്‍ യൂനിവേഴ്‌സിറ്റി ഓഫ് മിഷിഗണില്‍ ആര്‍ക്കിടെക്ചര്‍ മാസ്‌റ്റേഴ്‌സ് പഠിക്കുന്ന വിദ്യാര്‍ത്ഥി തന്റെ സീനിയര്‍ ക്ലാസ്സിലെ പ്രൊജക്റ്റായി ഒരു കെട്ടിടത്തിന് പകരം കാറാണ് ഡിസൈന്‍ ചെയ്തത് .

 വിഷയം പഠിപ്പിച്ച പ്രൊഫസര്‍ക്ക് വട്ടുപിടിച്ചെന്ന് പറയേണ്ടല്ലോ .

 ആ യുവാവ് പിന്നെ കാറുകള്‍ മാത്രം ഡിസൈന്‍ ചെയ്തു .

  ഓട്ടൊമോബൈല്‍ ഡിസൈനിങ്ങിന്റെ ചരിത്രത്തിലെ നാഴികക്കല്ലുകളെന്ന് വിളിക്കാവുന്ന ഒട്ടേറെ മോഡലുകളുടെ സൃഷ്ടാവായി .

 സ്വയം ആ ചരിത്രത്തിലെ ജീവിക്കുന്ന ഇതിഹാസമായി . 

ടോം ചാര്‍ദ

തന്റെ അന്ത്യവര്‍ഷങ്ങള്‍ വരെ കര്‍മനിരതനായി ജീവിച്ച് ഈയിടെ 82-ാം വയസ്സില്‍ അന്തരിച്ച ടോം ചാര്‍ദ (Tom Tjaarda) എന്ന് ചുരുക്കി വിളിക്കുന്ന സ്റ്റീഫന്‍ തോംസണ്‍ ചാര്‍ദ വാന്‍ സ്റ്റാര്‍ക്കെന്‍ബര്‍ഗ് ആണയാള്‍ .

 നെതര്‍ലാന്‍ഡ്‌സില്‍ നിന്ന് കുടിയേറി അമേരിക്കക്കാരിയെ കെട്ടി അവിടെ ജീവിച്ച ജോണ്‍ ചാര്‍ദയുടെ മകന്‍ പക്ഷേ വിദ്യാഭ്യാസം കഴിഞ്ഞയുടന്‍ ഇറ്റലിയിലെ ടൂറിനിലേക്ക് കുടിയേറുകയും അത് തന്റെ ജന്മനാടാക്കുകയുമാണ് ഉണ്ടായത് .

 ആര്‍ക്കിടെക്ചറല്‍ പഠനത്തിന്റെ ഭാഗമായി ചെയ്യേണ്ട ഉപന്യാസമായി (തിസീസ്) കാര്‍ ഡിസൈന്‍ ചെയ്തതുകൊണ്ട് ഒരു ഗുണമുണ്ടായി -വാഹനങ്ങള്‍ രൂപകല്‍പ്പന ചെയ്യുന്നതിനും ബോഡി നിര്‍മിക്കുന്നതിനും പ്രശസ്തി നേടിയ ഇറ്റാലിയന്‍ കമ്പനി ഘിയ അദ്ദേഹത്തിന് ജോലി നല്‍കി .
കാര്‍ നിര്‍മാണത്തിലെ സാങ്കേതികവിദ്യകളുടെ കാര്യത്തില്‍ യൂറോപ്പിലെ കേമന്‍ ജര്‍മനിയാണെങ്കിലും കലയുടെ തലത്തിലേക്ക് കാര്‍ ഡിസൈനിങ്ങിനെ ഉയര്‍ത്തിയത് മൈക്കല്‍ ആഞ്ചലോവിന്റെയും ഡാവിഞ്ചിയുടെയും നാടായ ഇറ്റലിയാണ് .

