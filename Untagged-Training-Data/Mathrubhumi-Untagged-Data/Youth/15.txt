                    
-----------------------------------                    

Domain: Youth                    

Paper: Mathrubhumi                    

-----------------------------------                 

ദുബായ്: സ്കൂളിൽ പോകാൻ തുടങ്ങിയപ്പോൾ കൊച്ചു അപേക്ഷയെക്കുറിച്ച്‌ ടീച്ചർമാർക്ക്‌ പരാതിയായിരുന്നു .

 എപ്പോഴും  ക്ലാസ്സിൽ വരച്ചു കൊണ്ടിരിക്കുന്നു .

 പരാതികൂടി വന്നപ്പോൾ മകൾ വരയ്ക്കുന്ന പടങ്ങൾ അമ്മ നോക്കി .

 പല രൂപത്തിലും മോഡലുകളിലുമുള്ള പല  തരത്തിലുള്ള ഡ്രസ്സുകൾ . 
 
മകളുടെ താത്പര്യം തിരിച്ചറിഞ്ഞ മാതാപിതാക്കൾ പ്രോത്സാഹിപ്പിച്ചു .

 ഏഴാം പിറന്നാളിന് സ്വയം ഡിസൈൻ ചെയ്ത ഡ്രസ്സിട്ടാണ് അപേക്ഷ അതിഥികളുടെ കൈയടി നേടിയത് .

 ഇന്ന് പന്ത്രണ്ടാംവയസ്സിൽ ഇന്ത്യയിലെ ഏറ്റവും പ്രായം കുറഞ്ഞ ഡിസൈനറെന്ന പേരുമായി അഭിമാനമുയർത്തുകയാണ് ഈ കൊച്ചു മിടുക്കി .
 
രണ്ട്‌ അന്താരാഷ്ട്ര ഫാഷൻ പ്രദർശനങ്ങൾ ഉൾപ്പെടെ നാല് വേദികളിൽ അപേക്ഷ ഡിസൈനുകൾ പ്രദർശിപ്പിച്ചു .

 റൺവെ ദുബായ് ഫാഷൻ ഷോ, ഇന്റർനാഷനൽ ഫാഷൻ വീക്ക് ദുബായ് എന്നീ അന്താരാഷ്ട്ര മേളകളിൽ ലോകത്തെ പ്രമുഖ ഡിസൈനർമാർക്കൊപ്പമാണ് അപേക്ഷ പങ്കെടുത്തത് .

 റൺവെ ദുബായിൽ ഇന്ത്യയിൽ നിന്ന് പങ്കെടുത്ത ഏക ഡിസൈനറും അപേക്ഷയായിരുന്നു .

 നാട്ടിൽ കേരള ഫാഷൻ ലീഗിലും സപ്തമുഖി ഫാഷൻ ഷോയിലും പങ്കെടുത്തു . 

2017-ൽ ഇന്ത്യൻ ബുക്ക് ഓഫ് റെക്കോഡ്‌സും 2016-ൽ വേൾഡ് റെക്കോഡ്‌സ് ഇന്ത്യയും ഇന്ത്യയിലെ ഏറ്റവും പ്രായം കുറഞ്ഞ ഡിസൈനറാ യി അപേക്ഷയെ അംഗീകരിച്ചിട്ടുണ്ട് .  അജ്മാനിൽ നിന്നും സൂറത്തിൽ നിന്നുമാണ് തുണികൾ മേടിക്കുന്നത് .
 
ഇതിനകം ഇരുനൂറിലധികം ഡിസൈനുകൾ അപേക്ഷ ചെയ്തുകഴിഞ്ഞു .

 ഫാഷൻ ഷോ മാത്രമല്ല 'അപേക്' എന്ന സ്വന്തം ബ്രാൻഡിലൂടെ ഈ രംഗത്ത് സ്വന്തമായൊരിടം കണ്ടെത്താനും കഴിഞ്ഞു .

 ഡ്രീംസ് ഓഫ് ഡിസൈൻ എന്ന ടാഗ് ലൈനിൽ ഒരുക്കുന്ന അപേക് വസ്ത്രങ്ങൾ പേരുപോലെ അപേക്ഷയുടെ സ്വപ്ന ഡിസൈനുകൾ തന്നെയാണ് . 


 

അപേകിന് വെബ്‌സൈറ്റും സോഷ്യൽ മീഡിയ പേജുകളുമുണ്ട് .

 ആവശ്യമുള്ളവർക്ക് അവർക്കിണങ്ങും വിധമുള്ള ഉടുപ്പുകൾ ഡിസൈൻ ചെയ്തു കൊടുക്കുകയാണ് ഉദ്ദേശ്യം .

 എന്നാൽ സ്കൂൾ പഠനത്തിന്റെ തിരക്കുകൾ മൂലം ഇത് കാര്യമായി നടക്കുന്നില്ല . 
 
കൊക്കോ ഷാനലാണ്  ഇഷ്ടപ്പെട്ട ഡിസൈനർ .

 ഇന്ത്യയിൽ മനീഷ് മൽഹോത്രയും .

 ഫാഷൻ തലസ്ഥാനമായ ഫ്രാൻസിൽ പോയി ഫാഷൻ ഡിസൈനിങ് പഠിക്കണം, ഡോക്ടറേറ്റ് എടുക്കണം, ഇതൊക്കെയാണ് ഈ കുട്ടി ഡിസൈനറുടെ ലക്ഷ്യങ്ങൾ .
 
ഫാഷൻ ഡിസൈനിങ്ങിൽ ആറു മാസത്തെ അടിസ്ഥാന കോഴ്‌സ് ദുബായിലെ ദുബായ് ഇന്റർനാഷണൽ ആർട്ട് സെന്ററിൽ നിന്ന് ജയിച്ചു .

 ഇപ്പോൾ അഡ്വാൻസ്ഡ് കോഴ്‌സ് ചെയ്യുന്നു .

 പ്ലസ് ടു കഴിഞ്ഞവർക്ക് മാത്രം ചേരാൻ പറ്റുന്ന കോഴ്‌സാണിത് .

 അപേക്ഷയുടെ കഴിവ് മനസ്സിലാക്കിയ ടീച്ചർ ബിയാലി പ്രത്യേക പ്രവേശനം അനുവദിക്കുകയായിരുന്നു .
 
ദുബായ് അവർ ഓൺ ഇംഗ്ലീഷ് ഹൈസ്കൂളിൽ ഏഴാം ക്ലാസ് വിദ്യാർഥിനിയാണ് അപേക്ഷ .

 തൃശ്ശൂർ ഗുരുവായൂർ സ്വദേശിയായ അച്ഛൻ ബിനോജിനും അമ്മ പ്രസീനയ്ക്കുമൊപ്പം ജബൽ അലിയിലാണ് താമസം .

 ഒാഗസ്റ്റിൽ കൊച്ചിയിൽ നടക്കുന്ന ഇന്ത്യൻ ഫാഷൻ ലീഗിന്റെ തയ്യാറെടുപ്പിലാണ് ഇപ്പോൾ .