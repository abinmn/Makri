                    
-----------------------------------                    

Domain: Books                    

Paper: Mathrubhumi                    

-----------------------------------                 

എസ് ആര്‍ ലാലിന്റെ 'കുഞ്ഞുണ്ണിയുടെ യാത്രാപുസ്തകം' എന്ന നോവലിനാണ് കേന്ദ്രസാഹിത്യ അക്കാദമിയുടെ ഈ വര്‍ഷത്തെ ബാലസാഹിത്യ പുരസ്‌കാരം ലഭിച്ചത് .

 കേരള സ്റ്റേറ്റ് ലൈബ്രറി കൗണ്‍സിലിന്റെ മുഖപത്രമായ ഗ്രന്ഥലോകം മാസികയില്‍ അസി .എഡിറ്ററാണ് ലാല്‍ .
എഴുത്തുകാരന്റെ വാക്കുകളില്‍ പറഞ്ഞാല്‍ "മണിമലക്കൊട്ടാരത്തില്‍ നിധി അന്വേഷിക്കുന്ന ക്രൂരനും അത്യാഗ്രഹിയുമായ മാര്‍ത്താണ്ഡനും അയാളുടെ കൈയില്‍ അകപ്പെട്ടുപോകുന്ന പതിമൂന്നുകാരനായ കുഞ്ഞുണ്ണിയും .നിധിയുടെ വഴികള്‍ തേടി കുഞ്ഞുണ്ണിക്ക് ആഫ്രിക്ക വരെ നടത്തേണ്ടിവരുന്ന സാഹസികയാത്രയും അവന്‍ തരണം ചെയ്യുന്ന അപകട സരണികളുമൊക്കെയാണ് പുസ്തകത്തിന്റെ കഥാപശ്ചാത്തലം" .
എഴുത്തുജീവിതം, എഴുത്തില്‍ നാട് ചെലുത്തിയ സ്വാധീനം, താരതമ്യേന ശുഷ്‌കമായ മലയാള ബാലസാഹിത്യശാഖ എന്നിവയെ കുറിച്ച് ലാല്‍ മാതൃഭൂമി ഡോട്ട് കോമുമായി സംസാരിക്കുന്നു . 
എഴുത്തിലേക്കുള്ള വരവ് .
പേരെടുത്ത എഴുത്തുകാരൊന്നുമുള്ള നാടല്ല എന്റേത് .

 പത്തുനാല്‍പത് വര്‍ഷങ്ങള്‍ക്കുമുമ്പുള്ള ഏതൊരു ഗ്രാമത്തെയും പോലൊന്ന് .

 വീടിനു ഒരു വശത്തേക്ക് നടന്നാല്‍ സമീപത്തുകൂടി ചെമ്മണ്‍ പാതയുണ്ട് .

 മറുവശത്തേക്ക് നടന്നാല്‍ വയല്‍ ആണ് .

 ബസ് കിട്ടണമെങ്കില്‍ രണ്ടു കിലോമീറ്റര്‍ നടക്കണം .

 അവിടെയാണ് കോലിയക്കോട് എന്ന ഗ്രാമത്തിലെ  സരസ്വതീ മന്ദിരം ഗ്രന്ഥശാല .
വലിയ പുസ്തക ശേഖരമൊന്നുമില്ല .

 എങ്കിലും അന്നത്തെ വായനയെ തൃപ്തിപ്പെടുത്താവുന്ന ധാരാളം പുസ്തകങ്ങള്‍ ഉണ്ടായിരുന്നു .

 അക്കാലത്ത് വായനതന്ന ആനന്ദമാണ് എഴുത്തുകാരനാകണമെന്ന ആഗ്രഹത്തിന് കാരണമായതെന്ന് ഇപ്പോള്‍ തോന്നുന്നുണ്ട് .

 ബഷീറും പൊറ്റെക്കാട്ടുമൊക്കെയായിരുന്നു ആദ്യകാലത്ത് ആകര്‍ഷിച്ച എഴുത്തുകാര്‍ . 
'കഥാജീവിത'ത്തെ കുറിച്ച് പറയാമോ .
യൂണിവേഴ്‌സിറ്റി കോളേജിലെ ഡിഗ്രി പഠനകാലത്താണ് ആദ്യ കഥ പ്രസിദ്ധീകരിച്ചുവരുന്നത് വരുന്നത് .

 യൂണിവേഴ്‌സിറ്റി കോളേജിലുണ്ടായിരുന്ന സാഹിത്യാന്തരീക്ഷം വലിയരീതിയില്‍ എഴുത്തിനെ സഹായിച്ചിട്ടുണ്ട് .
സാഹിത്യത്തോട് താല്‍പര്യമുള്ള ധാരാളം സുഹൃത്തുക്കള്‍ അവിടുണ്ടായിരുന്നു .

 അന്നുതന്നെ എഴുത്തുകാരായി പേരെടുത്തവരുമുണ്ടായിരുന്നു .

 അവര്‍ക്കിടയില്‍നിന്നാണ് പുതിയ എഴുത്തുകാരെപ്പറ്റിയും പുതിയകാലത്തെ എഴുത്തിനെപ്പറ്റിയുമൊക്കെയുള്ള വിവരങ്ങള്‍ കിട്ടുന്നത് .
എങ്ങനെയാണ് എഴുത്തുകാരനാകുന്നത് എന്നതിനെപ്പറ്റി അപ്പോഴും ധാരണകളൊന്നുമില്ല .

 'ഞാന്‍ എഴുത്തുകാരനായ കഥ' എന്ന രീതിയിലുള്ള പഴയകാല എഴുത്തുകാരുടെ അനുഭവക്കുറിപ്പുകളൊക്കെ വലിയ താല്‍പര്യത്തോടെ വായിച്ചിരുന്നു .
കോളേജില്‍ പഠിക്കുന്ന കാലത്ത് എഴുതിയ 'കറുത്ത കസേരകള്‍' ആണ് ആദ്യമായി പ്രസിദ്ധീകരിച്ച കഥ .

 തിരുവനന്തുപുരത്തുനിന്ന് ഇറങ്ങിയിരുന്ന 'കഥ' മാസികയിലാണ് അത് പ്രസിദ്ധീകരിച്ചുവന്നത് .

 'ഭൂമിയില്‍ നടക്കുന്നു' ആണ് ആദ്യം പ്രസിദ്ധീകരിച്ച കഥാസമാഹാരം .

 കടമ്മനിട്ട രാമകൃഷ്ണനായിരുന്നു പുസ്തകം പ്രകാശനം ചെയ്തത് . 
കഥയെഴുത്തുകാരനില്‍ നിന്ന് ഒരു ബാലസാഹിത്യകൃതിയുടെ സ്രഷ്ടാവാകുക .

 എളുപ്പമുള്ള യാത്രയായിരുന്നോ അത് .
കുട്ടികളോട് പലപ്പോഴും കഥയെക്കുറിച്ച് സംസാരിക്കാന്‍ അവസരം കിട്ടിയിട്ടുണ്ട് .

 അവരോട് പറയാന്‍ കുട്ടികളുടെ കഥകള്‍ പലപ്പോഴും വായിക്കേണ്ടി വന്നു .

 പ്രശസ്തമായ അത്തരം കഥകളിലെല്ലാം അവര്‍ക്ക് ഇഷ്ടമാകുന്ന ഘടകങ്ങള്‍ ഒളിച്ചിരിപ്പുണ്ട് .

 അവ മിക്കവാറും ലോകത്തെവിടെയുമുള്ള കുട്ടികളെ ആകര്‍ഷിക്കുന്ന പൊതുഘടകങ്ങളാണ് .
സാഹസികത, മാന്ത്രികതയുടെ ലോകം, സഞ്ചാരം, മൃഗങ്ങള്‍, നിധിവേട്ട, കാട്, കൊള്ളക്കാര്‍, അപകടം തരണംചെയ്യല്‍ തുടങ്ങിയ അനേകം കാര്യങ്ങള്‍ .

 പണ്ടു പറഞ്ഞുകേട്ട ചെറിയൊരു നാട്ടുകഥയില്‍ നിന്നാണ് കുഞ്ഞുണ്ണിയുടെ യാത്രാപുസ്തകം രൂപപ്പെടുത്തിയെടുത്തത് .
തിരുവിതാംകൂര്‍ രാജാക്കന്മാരുടെ ഒരു ചെറിയ കൊട്ടാരം ഞങ്ങളുടെ സമീപത്തുണ്ട്- മണിമലക്കൊട്ടാരം .

 അത് ഇപ്പോഴും അവിടുണ്ട് .

 മണിമലക്കുന്നിലും സമീപത്തുള്ള മാറാംകുന്നിലും തിരുവിതാംകൂര്‍ രാജാക്കന്മാര്‍ സ്വര്‍ണവും രത്‌നങ്ങളും കുഴിച്ചിട്ടിട്ടുണ്ട് .

 ടിപ്പുവിന്റെ പടയോട്ടം പേടിച്ചിട്ടാണ് അത് ചെയ്തത് .

 ചില നിധികുംഭങ്ങള്‍ ഇപ്പോഴും അവിടെ അവശേഷിക്കുന്നുണ്ട് .
അത് കിട്ടിയിട്ടുള്ള ചിലരെപ്പറ്റയുള്ള ഭാവനാപൂര്‍ണമായ കഥയും ചിലത് കേട്ടിരുന്നു .

 ഇതില്‍ നിന്നുമാണ് ഈ നോവലിന്റെ അടിസ്ഥാനം  രൂപപ്പെടുത്തിയത് .

 മണിമലക്കൊട്ടാരത്തില്‍ നിധി അന്വേഷിക്കുന്ന ക്രൂരനും അത്യാഗ്രഹിയുമായ മാര്‍ത്താണ്ഡനും അയാളുടെ കൈയില്‍ അകപ്പെട്ടുപോകുന്ന പതിമൂന്നുകാരനായ കുഞ്ഞുണ്ണിയും .

 നിധിയുടെ വഴികള്‍ തേടി കുഞ്ഞുണ്ണിക്ക് ആഫ്രിക്ക വരെ നടത്തേണ്ടിവരുന്ന സാഹസികയാത്രയും അവന്‍ തരണംചെയ്യുന്ന അപകടസരണികളുമൊക്കെയാണ് പുസ്തകത്തിന്റെ കഥാപശ്ചാത്തലം .
നാടും നാടിന്റെ കഥയും പാരമ്പര്യവും എഴുത്തുകാരനെന്ന നിലയില്‍ എങ്ങനെയൊക്കെയാണ് സ്വാധീനം ചെലുത്തിയിട്ടുള്ളത് .
എന്റെ നാടിന്റെ കഥകളാണ് ഞാന്‍ അധികവും എഴുതിയിട്ടുള്ളത് .

 നാടിനെക്കുറിച്ച് എഴുതുമ്പോള്‍ എഴുത്തില്‍ ആത്മവിശ്വാസം വര്‍ദ്ധിക്കും .

 ഞാന്‍ നടന്ന വഴികളിലൂടെ, അവിടുത്തെ വെയിലേറ്റ് നടക്കുന്ന പരിചിതരായ കഥാപാത്രങ്ങളെ അവതരിപ്പിക്കുമ്പോള്‍ കിട്ടുന്ന ആത്മധൈര്യമാണത് .
ലോകം മുഴുവന്‍ ഓരോ നിമിഷവും ഒരു കഥ നടക്കുന്നുണ്ട് .

 അത് പകര്‍ത്താന്‍ ആരെങ്കിലും വേണമെന്നു മാത്രം എന്ന പറച്ചിലുണ്ടല്ലോ .

 കൃഷിക്കാരും സര്‍ക്കാര്‍ ജീവനക്കാരും ഇടത്തരം തൊഴില്‍ ചെയ്തു ജീവിക്കുന്നവരുമൊക്കെയുള്ള നാടാണ് എന്റേത് .
അവരൊക്കെയാണ്  ആദ്യകാല കഥകളിലെ മിക്കവാറും കഥാപാത്രങ്ങള്‍ .

 അവര്‍ക്കുകൂടി മനസ്സിലാകണം എന്ന ഉദ്ദേശ്യത്തോടെയാണ് ഞാന്‍ എഴുതാറ് .

 മനപ്പൂര്‍വമായ ദുര്‍ഗ്രഹത കഥയിലോ നോവലിലോ കടന്നുകൂടരുതെന്ന അമിതമായ ആഗ്രഹവും എഴുതുമ്പോള്‍ ഉണ്ടാകാറുണ്ട് .

 നാടിനെക്കുറിച്ചെഴുതാന്‍ ഇനിയും എത്രയോ ബാക്കിയുണ്ട് . 
സാഹിത്യത്തിലെ മറ്റുശാഖകളെ അപേക്ഷിച്ച് മലയാള ബാലസാഹിത്യം ഇപ്പോഴും ശൈശവ ദിശയിലാണ് .

 എന്താകും അതിന് കാരണം .
കുട്ടികള്‍ക്കായി എഴുതുന്ന വലിയ എഴുത്തുകാരൊന്നും നമുക്കില്ല .

 കുട്ടികള്‍ക്കായുള്ള ഹാരി പോട്ടര്‍ പരമ്പരയിലൂടെ ബ്രിട്ടണിലെ സമ്പന്നയായിത്തീര്‍ന്ന ആളാണ് ജെ .കെ .

 റൗളിങ് .

  നാനൂറ് മില്യന്‍ കോപ്പികളിലധികമാണ് അത് വിറ്റുതീര്‍ന്നത് .

 മറ്റൊന്നും എഴുതി ശരിയായില്ലെങ്കില്‍ ഏറ്റവും അവസാനം എഴുതാന്‍ ശ്രമിക്കാവുന്ന ഒന്നാണ് നമുക്ക് ബാലസാഹിത്യം .
ഇരുന്നൂറ് പേജില്‍ അധികം വരുന്ന സ്വതന്ത്രമായ ഒരു ബാലസാഹിത്യകൃതിയും നൂറ്റിത്തൊണ്ണൂറ് വയസ്സ് കഴിഞ്ഞ പോകുന്ന മലയാള ബാലസാഹിത്യത്തിന്റെ ചരിത്രത്തിന് സംഭാവന ചെയ്യാനായിട്ടില്ല .
കാലം മാറ്റിയ കുട്ടികളെ കാണാതെയാണ് ഇപ്പോഴും ഇടുങ്ങിയ വഴിയിലൂടെ തേഞ്ഞുതീര്‍ന്ന ചക്രങ്ങളുമായി ബാലസാഹിത്യത്തിന്റെ ചക്കടാവണ്ടി ഏന്തിയും വലിഞ്ഞും സഞ്ചരിച്ചുകൊണ്ടിരിക്കുന്നത് .

 മികച്ച എഴുത്തുകാരെക്കൊണ്ട് സമ്പന്നമാണ് മലയാളം .

 ഇന്ത്യയിലെ ഏതുഭാഷയോടും കിട പിടിക്കാവുന്ന ഒരു പക്ഷേ മുന്നില്‍ നില്‍ക്കുന്ന കഥാകൃത്തുക്കളും നോവലിസ്റ്റുകളും കവികളുമുള്ള നാട് .
അവിടെ ബാലസാഹിത്യം എഴുതാന്‍ വേണ്ടി കുറച്ചുപേര്‍ .

 ഇത്തരത്തിലുള്ള സംവരണം സംവരണം അവസാനിപ്പിക്കാതെ ഈ രംഗത്ത് ഉണര്‍വുണ്ടാകില്ല .

 മികച്ച എഴുത്തുകാര്‍ ബാലസാഹിത്യം ഗൗരവത്തോടെ കൈകാര്യം ചെയ്യുന്ന അന്നു മാത്രമേ ഈ രംഗത്തെ ശൈശവാവസ്ഥയ്ക്ക് മാറ്റമുണ്ടാകൂ .
കുട്ടികളോടുള്ള പ്രതിബദ്ധത എഴുത്തുകാര്‍ മറക്കാന്‍ പാടില്ലാത്തതാണ് .

 എം .ടി .

 വാസുദേവന്‍ നായര്‍ എഴുതിയ മാണിക്യക്കല്ല് എന്ന ശ്രദ്ധേയമായ കൃതിയെ മറക്കാതെയും ബാലസാഹിത്യരംഗത്ത് വിരലിലെണ്ണാവുന്ന ചിലര്‍ നടത്തുന്ന ഉത്തരവാദിത്തപൂര്‍ണമായ എഴുത്തിനെ കുറച്ചുകാണാതെയുമാണ് ഈ പറയുന്നത് . 
കുട്ടിയായിരുന്ന കാലത്ത് താങ്കള്‍ വായിച്ച പുസ്തകങ്ങള്‍ ഏതൊക്കെയായിരുന്നു .

 ഒരു ബാലസാഹിത്യകാരനായി താങ്കളെ പരുവപ്പെടുത്താന്‍ അവ സഹായിച്ചിട്ടുണ്ടോ .
അച്ഛന്‍ പ്രൈമറി സ്‌കൂള്‍ അധ്യാപകനായിരുന്നു .

 സാമാന്യം വലിയൊരു പുസ്തകശേഖരം അക്കാലത്തേ അച്ഛനുണ്ടായിരുന്നു .

 അതില്‍ കുറച്ച് കുട്ടികള്‍ക്കുള്ള പുസ്തകങ്ങളുമുണ്ട് .

 റഷ്യയില്‍ നിന്നുള്ള ബഹുവര്‍ണത്തില്‍ അച്ചടിച്ച മനോഹരമായ പുസ്തകങ്ങളുടെ ചന്തം ഇപ്പോഴും ഓര്‍ക്കുന്നു .
ഗ്രിമ്മിന്റെ കഥകള്‍, ഈസോപ്പ് കഥകള്‍, കഥാസരിത് സാഗരം, ജാതകകഥള്‍, അറബിക്കഥകള്‍ എന്നിവയൊക്കെ ചെറുതിലേ വായിച്ചതാണ് .

 അതിന്റെ ഇമ്പം മനസ്സില്‍ ഇപ്പോഴും അവശേഷിക്കുന്നുമുണ്ട് .

 പുസ്തം എഴുതുന്നതിനുമുന്‍പ് കുട്ടികളുടെ പുസ്തകങ്ങളിലൂടെ വീണ്ടും സഞ്ചരിച്ചു .

 ഭാഷ കുറച്ചുകൂടി ലളിതമാക്കാനും വാക്യങ്ങള്‍ ചെറുതാക്കാനുമൊക്കെ ഈ പുനര്‍വായന ഉപകരിച്ചു . 
കുട്ടികള്‍ക്കുവേണ്ടി എഴുതുമ്പോള്‍ ഏതെങ്കിലും തരത്തിലുള്ള ബുദ്ധിമുട്ടുകള്‍ നേരിടേണ്ടിവരാറുണ്ടോ .
കുട്ടികളുടെ ഇപ്പോഴത്തെ ഇഷ്ടങ്ങള്‍ എന്തൊക്കെയാണെന്നത് വലിയ ചോദ്യമാണ് .

 പണ്ട് വലിയ മാറ്റങ്ങളൊക്കെ ചുറ്റും സംഭവിക്കുന്നത് അഞ്ചും പത്തും വര്‍ഷങ്ങള്‍ കഴിയുമ്പോഴാണ് .

 ഇപ്പോള്‍ അതല്ലല്ലോ .

 അനുദിനം മാറുന്ന ലോകമാണ് .

 മാറ്റത്തെ ഏറ്റവും വേഗത്തില്‍ പിന്‍തുടരുന്നത് കുട്ടികളും .
അവനുമുന്നിലുള്ള ദൃശ്യങ്ങളുടെ മാസ്മരിക ലോകത്തോട് മല്‍സരിച്ചേ പുതിയകാലത്ത് കഥപറയാനാകൂ .

 ദൃശ്യപരതയ്ക്ക് ഊന്നല്‍ നല്‍കിക്കൊണ്ടാണ് കുഞ്ഞുണ്ണി പൂര്‍ത്തീകരിച്ചത് .

 ഏകദേശം മുന്നൂറ്റി അന്‍പതോളം പേജുള്ള പുസ്തകമാണിത് .

 പക്ഷേ ചില കുട്ടികളും മുതിര്‍ന്നവരും ഒറ്റയിരുപ്പിന് വായിച്ചുതീര്‍ത്തു എന്ന് പറഞ്ഞു കേട്ടപ്പോള്‍ സന്തോഷംതോന്നി . 
കാണാത്ത നാടിനെക്കുറിച്ച്, ആഫ്രിക്കയെക്കുറിച്ച് താങ്കള്‍ കുഞ്ഞുണ്ണിയുടെ യാത്രാപുസ്തകത്തില്‍ പറഞ്ഞിട്ടുണ്ടല്ലോ .

 എങ്ങനെയാണ് അത് സാധിച്ചത് . 
യഥാര്‍ഥത്തില്‍ കുഞ്ഞുണ്ണി എന്ന മനുഷ്യന്‍ വരച്ചിടുന്ന ആഫ്രിക്കയുടെ ഭാവനപൂര്‍ണമായ സഞ്ചാരമാണിതിലുള്ളത് .

 എഴുപതുവയസ്സിനുമേല്‍ പ്രായമുള്ള കുഞ്ഞുണ്ണി, ജീവന്‍ എന്ന അനാഥബാലനുമുന്നില്‍ സൃഷ്ടിക്കുന്ന ഫാന്റസിയുടെ ലോകം .- അതെങ്ങനെ അയാള്‍ക്കുകഴിഞ്ഞു എന്നതാണ് കഥയുടെ രഹസ്യം .
ഭാവനയിലെ യാത്ര എന്ന നിലയില്‍ ഞാനതിനെ കുറച്ചുകണ്ടിട്ടില്ല .

 എന്തും പറയാവുന്ന ഒന്നാക്കി മാറ്റിയിട്ടില്ല .

 ഗൂഗിളിലൂടെ ലോകത്തെ ഏതു സ്ഥലവും വിരല്‍തുമ്പില്‍ തെളിഞ്ഞുവരുന്ന ലോകമാണ് .
കുഞ്ഞുണ്ണി കടലിലൂടെ നടത്തുന്ന യാത്രകളും ആഫ്രിക്കിലെത്തിയ ശേഷം നടത്തുന്ന നടത്തുന്ന സഞ്ചാരങ്ങളും എത്തിച്ചേരുന്ന സ്ഥലങ്ങളും അതിന്റെ ദൂരങ്ങളും അവിടുത്തെ പ്രകൃതിയുമെല്ലാം വാസ്തവികതയുടെ ലോകത്താണ് നില്‍ക്കുന്നത് .

  കുട്ടികളെ കുറച്ചുകാണരുതെന്ന് ആദ്യമേ എനിക്കുണ്ടായിരുന്നു .

 മറ്റൊരു തരത്തില്‍ ഇതൊരു ഇന്‍ഫൊര്‍മേറ്റീവ് നോവല്‍കൂടിയാണ് . 
മലബാറില്‍ നിന്നും കെനിയയില്‍ ആദ്യകാലത്ത് അധ്യാപകരായിപ്പോയ ചിലരോട് സംസാരിച്ചിരുന്നു .

 അവരുടെ അനുഭവങ്ങളൊന്നും പുസ്തകത്തില്‍ ഇല്ല .

 പക്ഷേ, അവിടുത്തെ അന്തരീക്ഷത്തെ പുനര്‍സൃഷ്ടിക്കാന്‍ അവരോടുള്ള സംസാരം ഉപകരിച്ചു .

 പിന്നെ, യാത്രയുടെ കുലഗുരുവായ എസ് .കെ .

 പൊറ്റെക്കാട്ടിന്റ കാപ്പിരികളുടെ നാട്ടിലും, സിംഹഭൂമിയും .

 എസ് .കെ .

 പൊറ്റെക്കാട്ട് കുഞ്ഞുണ്ണിയുടെ യാത്രാപുസ്തകത്തിലെ ഒരു കഥാപാത്രംകൂടിയാണ് . 
താങ്കളുടെ വായനയെക്കുറിച്ച്
ചെയ്തുപോരുന്ന ജോലിയുടെ ഭാഗമായി മലയാളത്തിലിറങ്ങുന്ന പുസ്തകങ്ങളില്‍ മിക്കതും മുന്നിലൂടെ കടന്നുപോകാറുണ്ട് .

 നല്ലതെന്ന അഭിപ്രായം കേള്‍ക്കുന്ന പുസ്തകങ്ങള്‍ വായിക്കാന്‍ ശ്രമിക്കാറുണ്ട് .

 ഫിക്ഷനോടാണ് താല്‍പര്യം .

 ചരിത്രമാണ് ഇഷ്ടവിഷയം . 
കുട്ടികള്‍ക്കായി എഴുതപ്പെട്ടതില്‍ മലയാളത്തിലെ ഏറ്റവും നല്ല സൃഷ്ടിയായി പരിഗണിക്കുന്നത് ഏതിനെയാണ്
പി .

 നരേന്ദ്രനാഥിനെയാണ് ആദ്യം പരിഗണിക്കേണ്ടതെന്ന് തോന്നുന്നു .

 കുഞ്ഞിക്കൂനന്‍, പങ്ങുണ്ണി, മനസ്സറിയും യന്ത്രം തുടങ്ങിയ പുസ്തകങ്ങള്‍ അദ്ദേഹത്തിന്റേതായുണ്ട് .

 പക്ഷേ, പറയിപെറ്റ പന്തിരുകുലത്തെ ഒന്നാമതായി പറയേണ്ടിവരും .
കൊട്ടാരത്തില്‍ ശങ്കുണ്ണിയുടെ ഐതിഹ്യമാലയില്‍ പറയിപെറ്റ പന്തിരുകുലത്തെ പറ്റി ചെറിയ പരാമര്‍ശമുണ്ട് .

 അതിന്റെ വിശദമായ എഴുത്താണ് നരേന്ദ്രനാഥിന്റെ കൃതി .

 മുപ്പതു വര്‍ഷത്തോളം എഴുത്തുകാരന്‍  ആ കഥയെ പിന്‍തുടര്‍ന്നു, നിരവധി അന്വേഷണങ്ങള്‍ നടത്തി .

 അതിനുശേഷമാണ് പറയിപെറ്റ പന്തിരുകുലം എഴുതുന്നത് .

  ആ പരിശ്രമത്തെ മുന്‍നിര്‍ത്തി നരേന്ദ്രനാഥിന്റെ പറയിപെറ്റ പന്തിരുകുലത്തെ മുന്‍നിരയില്‍ നിര്‍ത്താന്‍ ഞാന്‍ ആഗ്രഹിക്കുന്നു . 
കുട്ടികള്‍ പുസ്തകങ്ങളില്‍ നിന്നും അകലുന്നതായി തോന്നിയിട്ടുണ്ടോ .
കുട്ടികളെ വായനയില്‍ നിന്നും ശ്രദ്ധതെറ്റിക്കുന്ന നിരവധി കാര്യങ്ങള്‍ ചുറ്റുമുണ്ട് .

 കുട്ടികളെ വായനക്കായി കുറച്ച് ഉല്‍സാഹിപ്പിച്ചേ മതിയാകൂ .

 അത് പിന്നീട് അവന്റെ ജീവിതത്തിന്റെ ഭാഗമായിക്കൊള്ളും .

 രക്ഷാകര്‍ത്താക്കള്‍ ടി .വി .ക്കുമുന്നില്‍ ഇല്ലെങ്കില്‍ കമ്പ്യൂട്ടറിനുമുന്നില്‍, അതല്ലെങ്കില്‍ മൊബൈല്‍ ഫോണില്‍, എന്നിട്ട് കുട്ടികളോട് കഥാപുസ്തകം വായിക്കൂ എന്ന ഉപദേശം പ്രായോഗികമാകുമെന്നു തോന്നുന്നില്ല .

 രക്ഷാകര്‍ത്താക്കളും അന്നേരം പുസ്തകം കൈയിലെടുക്കുന്നതാണ് ഉചിതമാകുക . 
ബാലസാഹിത്യം വായിക്കുന്ന മുതിര്‍ന്നവര്‍ ഉണ്ടാകുമല്ലോ .

 അവര്‍ എന്തെങ്കിലും നിര്‍ദേശങ്ങള്‍ മുന്നോട്ടുവയ്ക്കാറുണ്ടോ .
കുറച്ചുകൂടി വസ്തുകളെയും യാഥാര്‍ഥ്യത്തെയും കൂടെക്കൂട്ടിയാണ് പുസ്തകങ്ങള്‍ മുതിര്‍ന്നവര്‍ വായിക്കാറ് .

 കുഞ്ഞുണ്ണിയുടെ യാത്രാപുസ്തകത്തില്‍ കൊടിതൂക്കിയ കുന്ന് എന്ന ഒരിടത്തെ പരാമര്‍ശിക്കുന്നുണ്ട് .

 അവിടെ എത്തുന്ന ഒരു അവധൂതനെയും .

 സ്വാതന്ത്ര്യ സമരകാലത്ത് ബ്രിട്ടീഷുകാര്‍ക്കെതിരായ സമരം നടന്ന കല്ലറ പാങ്ങോടിനടുത്തുള്ള സ്ഥലമാണിത് .
ഇന്ത്യന്‍ പതാക അവിടെയുള്ള വലിയ കുന്നില്‍ നാട്ടി .

 കൊടിതൂക്കിയ കുന്ന് എന്ന പേരുവരുന്നത് അതുകൊണ്ടാണ് .

 അതിനും മുന്‍പ് അവിടെ ശ്രീനാരായണ് ഗുരു കുറച്ചുകാലം തപസ് അനുഷ്ഠിച്ചിരുന്നതായി പറയുന്നു .

 ഇന്ത്യന്‍ പതാക നാട്ടിയ വിവരം മാത്രമാണ് എനിക്ക് നോവലെഴുതുമ്പോള്‍ അറിയാമായിരുന്നത് .

 (അക്കാര്യങ്ങളൊന്നും നോവലില്‍ ഉള്‍ക്കൊള്ളിച്ചിട്ടില്ല) മുതിര്‍ന്ന വാനക്കാരില്‍ ഒരാളാണ് ശ്രീനാരായണ ഗുരുവിന്റെ കാര്യം എന്നോട് പറഞ്ഞത് . 
പുസ്തകം വായിച്ച് മക്കള്‍ അഭിപ്രായം അറിയിക്കാറുണ്ടോ .
യു .പി .

 തലം മുതലുള്ള കുട്ടികളെ ഉദ്ദേശിച്ചാണ് പുസ്തകം എഴുതിയത് .

 പുസ്തകം എഴുതുന്ന കാലത്ത് ഇത് കുട്ടികള്‍ക്ക് ഇഷ്ടപ്പെടുമോ, ഉള്‍ക്കൊള്ളാനാകുമോ  എന്ന ആശങ്ക ഉള്ളിലുണ്ടായിരുന്നു .

 ഓരോ അധ്യായവും അന്ന് അഞ്ചാം ക്ലാസില്‍ പഠിക്കുന്ന മകന്‍ താത്പര്യത്തോടെ വായിച്ചു .
വൈകിട്ട് ഓഫീസിലിരുന്നാണ് മിക്കവാറും എഴുതാറ് .

 വീട്ടിലെത്തുമ്പോള്‍ അവന്‍ അടുത്ത അധ്യായം വായിക്കാനായി താത്പര്യം കാണിച്ചു .

 ചില കഥാപാത്രങ്ങള്‍ക്ക് എന്താണ് ഇനി സംഭവിക്കാന്‍ പോകുന്നത് എന്നൊക്കെ ചോദിച്ചിരുന്നു .

 കുട്ടികള്‍ക്ക് താല്‍പര്യമുള്ള ചിലത് പുസ്തകത്തിലുണ്ടെന്ന് ആത്മവിശ്വാസം കിട്ടിയത് അവന്റെ വായനയില്‍ നിന്നാണ് . 
പ്രസിദ്ധീകരിച്ച പുസ്തകങ്ങളും ലഭിച്ച പുരസ്‌കാരങ്ങളും
അബുദാബി ശക്തി അവാര്‍ഡ്, ചെറുകഥയ്ക്കുള്ള യുവസാഹിത്യ പുരസ്‌കാരം, സിദ്ധാര്‍ഥ സാഹിത്യ പുരസ്‌കാരം, ശഹാന സാഹിത്യ പുരസ്‌കാരം തുടങ്ങിയവ  ലഭിച്ചിട്ടുണ്ട് .

 ഭൂമിയില്‍ നടക്കുന്നു, ജീവിതസുഗന്ധി, എറണാകുളം സൗത്ത് (കഥകള്‍), ജീവചരിത്രം, കളിവട്ടം  (നോവല്‍), കുഞ്ഞുണ്ണിയുടെ യാത്രാപുസ്തകം (നോവല്‍/ബാലസാഹിത്യം) തകഴി ( ജീവചരിത്രം), നര - മലയാളത്തിലെ വാര്‍ദ്ധക കഥകള്‍, 13 നവകഥകള്‍ (എഡിറ്റര്‍) എന്നീ പുസ്തകങ്ങള്‍ പ്രസിദ്ധീകരിച്ചിട്ടുണ്ട് .

 സ്റ്റാച്യു പി .ഒ .

 എന്ന നോവലാണ് ഇനി പുറത്തുവരാനുള്ളത് . 
കുടുംബം ജോലി .
തിരുവനന്തപുരം ജില്ലയിലെ കോലിയക്കോട്ടാണ് ജനിച്ചത് .

 ഇപ്പോള്‍ വെഞ്ഞാറമൂട്ടില്‍ താമസിക്കുന്നു .

 അച്ഛന്‍ ആര്‍ .

 സോമശേഖരന്‍ നായര്‍, അമ്മ സി .എ .

 രേണുകാദേവി .

 ഭാര്യ ബിലു വി .ബി .

 സദാനന്ദപുരം ഗവ .ഹയര്‍സെക്കന്‍ഡറി സ്‌കൂളില്‍ അധ്യാപികയാണ് .

 മക്കള്‍ ഭരത് ലാല്‍, ഭഗത് ലാല്‍ .

 രണ്ടുപേരും സ്‌കൂള്‍ വിദ്യാര്‍ഥികള്‍ .

 കേരള സ്റ്റേറ്റ് ലൈബ്രറി കൗണ്‍സിലിന്റെ മുഖപത്രമായ ഗ്രന്ഥലോകം മാസികയില്‍ അസി .എഡിറ്ററായി ജോലിചെയ്യുന്നു .