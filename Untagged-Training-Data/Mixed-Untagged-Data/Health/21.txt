                    
-----------------------------------                    

Domain: Health                    

Paper: Mathrubhumi                    

-----------------------------------                 

വനിതകളിൽ ഏറ്റവും സാധാരണമായി കാണുന്ന അർബുദരോഗങ്ങളിൽ രണ്ടാം സ്ഥാനമാണ് ഗർഭാശയമുഖ അർബുദം (സെർവിക്കൽ കാൻസർ) എന്നതല്ല ഈ വിപത്തിനെ വ്യത്യസ്തമാക്കുന്നത് .

 വികസിതരാജ്യങ്ങളിൽ കാണപ്പെടുന്ന ഏറ്റവും സാധാരണമായ കാൻസർ രോഗമാണെന്നതുമല്ല ഈ വിപത്തിന്റെ പ്രത്യേകത .

 എളുപ്പത്തിൽ രോഗനിർണയം നടത്താനും പ്രതിരോധ കുത്തിവയ്പുകൾവഴി തടയാനും സാധ്യമായിട്ടും സ്ത്രീകളിലെ ബോധവത്കരണത്തിന്റെ കുറവുകൊണ്ടുമാത്രം ഏറ്റവുമധികം മാരകമായ കൊലയാളിയായി ഈ രോഗം മാറുന്നു എന്നതാണ് ദുരന്തം . 
യോനിയിൽനിന്നും ഗർഭപാത്രത്തിലേയ്ക്കുള്ള ഇടുങ്ങിയ ദ്വാരമാണ് ഗർഭാശയമുഖം .

 ഇവിടെയാണ് ഗർഭാശയകാൻസറിന്റെ തുടക്കം .

 ഇവയിൽ ഏതാണ്ട് 80 മുതൽ 90 ശതമാനവും സ്ക്വാമസ് കോശ അർബുദങ്ങളാണ് .

 ത്വക്കിലെ കോശങ്ങളിലേത് പോലെയുള്ള കോശങ്ങളാണ് സ്ക്വാമസ് കോശങ്ങൾ .

 അഡീനോ കാർസിനോമയാണ് രണ്ടാമതായി ഏറ്റവും കൂടുതൽ കാണപ്പെടുന്ന ഗർഭാശയമുഖ അർബുദം .

 എൻഡോസെർവിക്‌സിൽ ശ്ലേഷ്മം ഉത്പാദിപ്പിക്കുന്ന ഗ്രന്ഥികളിലാണ് അഡീനോ കാർസിനോമ വളർന്നുവരുന്നത് .

 യുവതികളിൽ അഡീനോ കാർസിനോമയുടെ തോത് വർദ്ധിച്ചുവരികയാണ് .
   തെക്കൻഏഷ്യയിൽ ഏറ്റവുമധികം ഗർഭാശയമുഖ അർബുദം കണ്ടെത്തിയിരിക്കുന്നത് ഇന്ത്യയിലാണ് .

 ഓരോ വർഷവും ഏതാണ്ട് 1,20,000 അർബുദരോഗികളിൽ പുതിയതായി ഗർഭാശയമുഖ കാൻസർ കണ്ടെത്തുന്നു . 
ഗർഭാശയമുഖ അർബുദരോഗികളിൽ ഒരു വർഷം ഏതാണ്ട് 70,000 സ്ത്രീകൾ മരണത്തിന് കീഴടങ്ങും .

 മറ്റ് കാൻസറുകളിൽനിന്ന് വ്യത്യസ്തമായി സ്ത്രീകളുടെ ഉത്പാദനകാലത്ത് മധ്യപ്രായത്തിലാണ് ഈ രോഗം ആക്രമിക്കുന്നത് .

 ഈ രോഗം കണ്ടെത്തിയവരിൽ പകുതിപ്പേർക്കും 35-നും 55-നും ഇടയിലാണ് പ്രായം .

 എന്നാൽ, പ്രായം ചെന്നവരിലും പ്രായം കുറഞ്ഞവരിലും ഈ രോഗം കാണാറുണ്ട് . 
ഹ്യൂമൻ പാപ്പിലോമ വൈറസ് (എച്ച്പിവി) മൂലമാണ് ഗർഭാശയമുഖ അർബുദം ഉണ്ടാകുന്നത് .

 99 ശതമാനം ഗർഭാശയമുഖ അർബുദരോഗികളിലും എച്ച്പിവി വൈറസ് കണ്ടെത്തിയിട്ടുണ്ട് .

 ചിലതരം എച്ച്പിവി വൈറസുകൾക്ക് സാധാരണ ഗർഭാശയമുഖ കോശങ്ങളെ ദീർഘകാലംകൊണ്ട് അസാധാരണമായ രീതിയിൽ മാറ്റിമറിക്കാൻ കഴിയും .

 ഇത്തരം കോശങ്ങൾ ചിലപ്പോൾ ഗർഭാശയമുഖ അർബുദമായി മാറാൻ സാധ്യതയുണ്ട് .

 എച്ച്പിവി - 16, എച്ച്പിവി - 18 എന്നിങ്ങനെ രണ്ട് തരം വൈറസുകളാണ് 70 ശതമാനം ഗർഭാശയമുഖ അർബുദത്തിനും കാരണമാകുന്നത് . 
എച്ച്പിവി വൈറസ് പടരുന്നത് ശാരീരികബന്ധത്തിലൂടെയാണ് .

 ജീവിതത്തിൽ ഏതെങ്കിലും ഘട്ടത്തിൽ മിക്ക പുരുഷന്മാരിലും സ്ത്രീകളിലും എച്ച്പിവി കാണപ്പെടാറുണ്ട് .

 ലൈംഗികമായി സജീവമായ 75 ശതമാനം പേരിലും ഏതെങ്കിലും തരത്തിലുള്ള എച്ച്പിവി ബാധ കണ്ടേക്കാം .

 എന്നാൽ, ഭൂരിഭാഗം അണുബാധകളും പെട്ടെന്ന് തന്നെ ശമിക്കുകയും ഒരു ശതമാനം മാത്രം എച്ച്പിവി ബാധ കാൻസറായി മാറുകയും ചെയ്യാം .

 ഭൂരിഭാഗം സ്ത്രീകളിലും എച്ച്പിവി വൈറസ് ബാധ ഗർഭാശയമുഖ കാൻസറായി മാറണമെന്നില്ല .

 മിക്ക സ്ത്രീകളിലും എച്ച്പിവി അണുബാധ ദീർഘനാൾ നീണ്ടുനിൽക്കാതെ 90 ശതമാനവും സ്വയം ഭേദമാകുകയാണ് പതിവ് .

 തുടർച്ചയായി എച്ച്പിവിമൂലമുള്ള അണുബാധയുണ്ടാകുന്നുണ്ടെങ്കിൽ അത് ഗർഭാശയമുഖ കോശങ്ങളിൽ അസാധാരണത്വം ഉണ്ടാക്കാനുള്ള സാധ്യതകൾ വർദ്ധിപ്പിക്കുകയും അത് കാൻസറായി രൂപപ്പെടുകയും ചെയ്യുന്നു . 
അർബുദമുണ്ടാകുന്ന അവസ്ഥയ്ക്കു മുമ്പായി ഗർഭാശയമുഖ കോശങ്ങളിൽ ഉണ്ടാകുന്ന മാറ്റങ്ങളും കാൻസറിന്റെ പ്രാഥമിക ഘട്ടങ്ങളും ലക്ഷണങ്ങളൊന്നും പുറത്തുകാണിക്കണമെന്നില്ല .

 എന്നാൽ, സാധാരണയായി പിഎപി സ്മിയർ ടെസ്റ്റ് അഥവാ എച്ച്പിവി പരിശോധന എന്നറിയപ്പെടുന്ന പാപാനികോളോ ടെസ്റ്റിലൂടെ അർബുദ കോശങ്ങളെയും അർബുദമാകാൻ സാധ്യതയുള്ള കോശങ്ങളെയും തിരിച്ചറിയാൻ സാധിക്കും .

 കോശങ്ങളുടെ മാറ്റങ്ങൾ അറിയാനല്ല വൈറസിനെ കണ്ടെത്താനാണ് എച്ച്പിവി പരിശോധന സഹായിക്കുന്നത് .

 അർബുദാവസ്ഥയിലേയ്ക്ക് പോകുന്ന കോശങ്ങളിലെ മാറ്റങ്ങളെ കണ്ടെത്താനും ഗർഭാശയമുഖ കാൻസറായി മാറുന്നത് തടയാനും ഇതുവഴി കഴിയും . 
വാർഷിക ആരോഗ്യ പരിശോധനകൾക്കൊപ്പം 21 വയസ്സ് മുതൽ സ്ത്രീകൾ സ്ഥിരമായി പാപ് സ്മിയർ പരിശോധനകൾ നടത്തുന്നത് നല്ലതാണ് .

 മുപ്പത് വയസ്സിന് മുകളിൽ പ്രായമുള്ളവർ തുടർച്ചയായി മൂന്ന് പാപ് ടെസ്റ്റുകൾ നടത്തിയിട്ടുണ്ടെങ്കിൽ പിന്നീട് അഞ്ച് വർഷത്തിനുശേഷം തുടർപരിശോധനകളും എച്ച്പിവി നിർണയവും നടത്തിയാൽ മതിയാകും .

 വർഷങ്ങളോളം എച്ച്പിവി വൈറസുകൾക്ക് സുഷുപ്താവസ്ഥയിൽ ഇരിക്കാനും പെട്ടെന്ന് സജീവമാകാനും കഴിയുമെന്ന കാര്യം ഓർക്കുക . 
എച്ച്പിവിക്കെതിരേ ഇപ്പോൾ വാക്‌സിനുകൾ ലഭ്യമാണ് .

 ഗർഭാശയമുഖ അർബുദം തടയുന്നതിനുള്ള ഏറ്റവും മികച്ച മാർഗം വാക്‌സിനേഷനാണ് .
ലൈംഗികബന്ധങ്ങളിൽ ഏർപ്പെടുന്നതിന് മുമ്പുള്ള പ്രായത്തിൽ വാക്‌സിനേഷൻ നല്കുന്നതാണ് നല്ലത് .

 നേരത്തെ നല്കാൻ കഴിഞ്ഞില്ലെങ്കിലും ലൈംഗികമായി സജീവമായവർക്ക് എച്ച്പിവി ബാധ ഉണ്ടാകാം എന്നതിനാൽ എല്ലാ സ്ത്രീകൾക്കും വാക്‌സിനേഷൻ നല്കാവുന്നതാണ് .

 പത്തു മുതൽ 26 വയസ്സ് വരെയുള്ള പ്രായത്തിലാണ് എച്ച്പിവി വൈറസ് വരാൻ സാധ്യതയുള്ളത് .

 ഇത് 46 വയസ്സ് വരെയും നല്കാൻ കഴിയും . 
അവബോധം സൃഷ്ടിക്കുന്ന പരിപാടികൾ, പാപ് സ്മിയർ പരിശോധനകൾ, എച്ച്പിവി വാക്‌സിനേഷൻ തുടങ്ങിയവയിലൂടെ ഗർഭാശയമുഖ കാൻസർ എന്ന വിപത്തിനെ തടയാൻ സാധിക്കും .

 ഇത് വായിക്കുന്ന സ്ത്രീകൾ കാത്തിരിക്കാതെ വാക്‌സിനേഷൻ നേടാനും പാപ് സ്മിയർ പരിശോധന നടത്താനും മുന്നോട്ടുവരണം .

 ഓർക്കുക, ഇതുവഴി ഒരു ജീവനാണ് രക്ഷിക്കാൻ കഴിയുക .