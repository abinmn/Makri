                    
-----------------------------------                    

Domain: Travel                    

Paper: Deshabhimani                    

-----------------------------------                 

ഇന്ത്യക്കാര്‍ അവധിക്കാലം ചെലവഴിക്കാന്‍ വിദേശരാജ്യങ്ങളില്‍പോകുന്ന പ്രവണത കൂടിക്കൊണ്ടിരിക്കുകയാണ് .

 ഇതു മുതലെടുക്കുകയാണ് ടൂറിസത്തില്‍ ഇന്ത്യക്കൊപ്പം മുന്നേറുന്ന അയല്‍രാജ്യങ്ങള്‍ .

 തായ്ലന്‍ഡ് ഇക്കൂട്ടത്തില്‍ മുന്‍നിരയിലാണ് .

 പല കാര്യങ്ങളിലും കേരളത്തിനോടു സാമ്യമുള്ള തായ്ലന്‍ഡ് ഇന്ത്യയില്‍നിന്ന്, പ്രത്യേകിച്ച് കേരളത്തില്‍നിന്നുള്ള സഞ്ചാരികള്‍ക്കായി കൌതുകക്കാഴ്ചകളൊരുക്കി പുതിയ സീസണ് തയ്യാറെടുക്കുകയാണ് .

 വൈവിധ്യമാര്‍ന്ന ടൂറിസം ഉല്‍പ്പന്നങ്ങളാണ് തായ്ലന്‍ഡ് വിനോദസഞ്ചാരികള്‍ക്കുമുന്നില്‍ തുറന്നിടുന്നത്് .

 പട്ടായ എന്ന യുവാക്കളുടെ പറുദീസയായ കടല്‍തീര വിനോദസഞ്ചാരകേന്ദ്രത്തിനു പകരം ഫുക്കറ്റ്, ഹുവാഹിന്‍ തുടങ്ങിയ പുതുനഗരങ്ങള്‍തന്നെ തായ്ലന്‍ഡ് ലോകസഞ്ചാരികള്‍ക്കുമുന്നില്‍ അവതരിപ്പിക്കുന്നു .

 ബാങ്കോക്കാകട്ടെ ഷോപ്പിങ്ങിന്റെ കണ്ണഞ്ചിക്കുന്ന കേന്ദ്രവും .

 

സ്ത്രീകളും കുട്ടികളും ഉള്‍പ്പെടുന്ന കുടുംബസഞ്ചാരികളെ ആകര്‍ഷിക്കുന്നതിനാണ് ടൂറിസം അതോറിറ്റി ഓഫ് തായ്ലന്‍ഡ് ഇപ്പോള്‍ ലക്ഷ്യമിടുന്നത് .

 ചെറുപ്പക്കാര്‍ക്കു മാത്രമല്ല, സ്ത്രീകള്‍ക്കും കുട്ടികള്‍ക്കും ആസ്വദിക്കാവുന്ന നിരവധിയിടങ്ങള്‍ ഇവിടെയുണ്ടെന്ന ടൂറിസം അതോറിറ്റിയുടെ പ്രചാരണം ഫലംകണ്ടു തുടങ്ങിയെന്ന് മുംബൈ കേന്ദ്രമായി പ്രവര്‍ത്തിക്കുന്ന ടൂറിസം അതോറിറ്റി ഓഫ് തായ്ലന്‍ഡ് ഡയറക്ടര്‍ സൊരയ ഹോംച്യൂ പറയുന്നു .  

2015ല്‍ 10 .69 ലക്ഷം ഇന്ത്യന്‍ വിനോദസഞ്ചാരികളാണ് തായ്ലന്‍ഡ് സന്ദര്‍ശിച്ചതെന്ന് തായ്ലന്‍ഡ് എമിഗ്രേഷന്‍ ബ്യൂറോയുടെ കണക്കുകള്‍ വ്യക്തമാക്കുന്നു .

 ഇന്ത്യയില്‍നിന്നുള്ള സഞ്ചാരികളുടെ എണ്ണത്തില്‍ 10 ശതമാനം വളര്‍ച്ചയാണ് അടുത്തവര്‍ഷം ലക്ഷ്യമിടുന്നതെന്ന് സൊരയ്യ വ്യക്തമാക്കി .

 ഇതിനായി വിവിധ പദ്ധതികളാണ് തായ്ലന്‍ഡ് ടൂറിസം അതോറിറ്റി ഇന്ത്യയില്‍ ലക്ഷ്യമിടുന്നത് .

 വിവാഹവേദിയൊരുക്കാനുള്ള ഇടം, മധുവിധു ആഘോഷിക്കാനുള്ള സൌകര്യങ്ങള്‍, കോര്‍പറേറ്റുകള്‍ക്കുള്ള പ്രിയകേന്ദ്രം, സ്ത്രീകള്‍ക്കു സുരക്ഷിതമായി സഞ്ചരിക്കാനാവുന്ന സ്ത്രീസൌഹൃദരാജ്യം തുടങ്ങിയ നിരവധി ആകര്‍ഷണങ്ങളാണ് തായ്ലന്‍ഡ് ഉയര്‍ത്തിക്കാട്ടുന്നത് .

 

സാഹസികപ്രിയര്‍ക്കും ഇഷ്ടലൊക്കേഷനാണിവിടം .

 കടലിനുള്ളില്‍ ഉയര്‍ന്നുനില്‍ക്കുന്ന ചെങ്കുത്തായ പാറയിടുക്കുകളിലേക്കുള്ള കയാക്കിങ്  സഞ്ചാരം, 1974ല്‍ പുറത്തിറങ്ങിയ ജെയിംസ് ബോണ്ട് ചിത്രത്തിന്റെ ലൊക്കേഷനായ പനാങ് കടലിടുക്കിനു സമീപമുള്ള സുവര്‍ണദ്വീപ് എന്നിവയൊക്കെ സാഹസികര്‍ക്ക് തികഞ്ഞ സംതൃപ്തി നല്‍കുന്നു .

 ഗോള്‍ഫ് കളിക്കാരുടെയും പ്രിയകേന്ദ്രമാണിവിടം .   ഫുക്കറ്റിലെയും മറ്റും പൈതൃകമുറങ്ങുന്ന തെരുവുകള്‍, തായ് മസാജിങ്,  വൈവിധ്യമാര്‍ന്ന തായ്ഭക്ഷണ വിഭവങ്ങള്‍ എന്നിവയും കുടുംബങ്ങളുടെ ആകര്‍ഷണങ്ങളാണ്് .

 ഇത്തരം കാര്യങ്ങളൊക്കെ ഇന്ത്യയില്‍ പ്രചരിപ്പിക്കാനായി  വനിതാ ഗോള്‍ഫറായ വാണികപുറിനെ ഇന്ത്യയിലെ തായ്ലന്‍ഡ് ഗോള്‍ഫ് അമ്പാസഡറായും ഹിന്ദി ടിവി താരം അനുഷ ദണ്ഡേക്കറെ ടൂറിസം ബ്രാന്‍ഡ് അംബാസഡറായും നിയമിച്ചിട്ടുണ്ട് .

 

ഇന്ത്യന്‍നഗരങ്ങളില്‍ വരുംമാസങ്ങളില്‍ റോഡ്ഷോകള്‍ നടത്തി തായ്ലന്‍ഡിലെ ടൂറിസംസാധ്യതകള്‍ വ്യാപകമായി പ്രചരിപ്പിക്കാനുള്ള തയ്യാറെടുപ്പിലാണെന്ന് സൊരയ്യ പറഞ്ഞു .    കൊച്ചിയില്‍നിന്ന്  ഈ വര്‍ഷം ആദ്യംമുതല്‍ തലസ്ഥാനമായ ബാങ്കോക്കിലേക്ക്  തായ് എയര്‍ ഏഷ്യയുടെ നേരിട്ടുള്ള വിമാനസര്‍വീസ് ആരംഭിച്ചതോടെ  8000 രൂപയില്‍ താഴെ മാത്രം ചെലവുവരുന്ന രീതിയില്‍ യാത്ര ആസൂത്രണംചെയ്യാനാകും .

 അഞ്ചുദിവസത്തേക്ക് യാത്രയും താമസവും  ഭക്ഷണവും ഉള്‍പ്പെടെ 25,000 രൂപയില്‍ താഴെ ചെലവുവരുന്ന പാക്കേജുകളൊരുക്കുന്ന ഗ്രൂപ്പുകളുമുണ്ട് .

