                    
-----------------------------------                    

Domain: Travel                    

Paper: Deshabhimani                    

-----------------------------------                 

റാന്നി > ഗവിയിലേക്ക് കൂടുതല്‍ ടൂറിസ്റ്റ് വാഹനങ്ങള്‍ കടത്തിവിടും .

 സീതത്തോട് ഗ്രാമപഞ്ചായത്ത് കമ്മിറ്റി നല്‍കിയ നിവേദനത്തെ തുടര്‍ന്ന് മന്ത്രി അഡ്വ .

 കെ രാജു വനംവകുപ്പിന് നിര്‍ദ്ദേശം നല്‍കി .

 ഇനി മുതല്‍ സാധാരണ ദിവസങ്ങളില്‍  കടത്തിവിടുന്ന 10 വാഹനങ്ങള്‍ക്ക് പകരം 30 വാഹനങ്ങള്‍ക്കും തിരക്കേറിയ അവധി ദിനങ്ങളില്‍ നിലവിലുള്ള 30 വാഹനങ്ങള്‍ക്ക് പകരം 50 വാഹനങ്ങള്‍ക്കും പാസ് നല്‍കും . 
പാസുകളുടെ 75 ശതമാനവും ഓണ്‍ലൈനായി നല്‍കും .

 ഇതിനുള്ള സംവിധാനം വനംവകുപ്പിന്റെ ഗൂഡ്രിക്കല്‍ റേഞ്ച് ഓഫീസര്‍ ഏര്‍പ്പെടുത്തും .

 25 ശതമാനം പാസുകള്‍ മാത്രമാണ് അതാതു ദിവസം ഗൂഡ്രിക്കല്‍ റേഞ്ച് ഓഫീസ് വഴി വിതരണം ചെയ്യുക .
ഗവിയിലേക്കുള്ള ടൂറിസ്റ്റുകളുടെ എണ്ണത്തില്‍ ദിവസം തോറും വന്‍ വര്‍ധനയാണ് ഉണ്ടാകുന്നത് .

 സാധാരണ ദിവസങ്ങളില്‍ 50 മുതല്‍ 100 വാഹനങ്ങള്‍ വരെയും അവധി ദിനങ്ങളില്‍ 100 മുതല്‍ 150 വരെ വാഹനങ്ങളുമാണ് ഗവി യാത്രയ്ക്കായി എത്തിയിരുന്നത് .

 നിശ്ചിത എണ്ണം വാഹനങ്ങള്‍ കഴിഞ്ഞാല്‍ മറ്റുള്ളവയ്ക്ക് മടങ്ങിപ്പോകേണ്ട സ്ഥിതിയായിരുന്നു .

 ഇതുമൂലം കേരളത്തിന്റെ വിവിധ ഭാഗങ്ങളില്‍ നിന്നും എത്തുന്ന ടൂറിസ്റ്റുകള്‍ക്ക് നിരാശരായി മടങ്ങേണ്ടിവന്നു .

 ഇത് പലപ്പോഴും റേഞ്ച് ഓഫീസില്‍ സംഘര്‍ഷത്തിനിടയാക്കി .
ഇതേ തുടര്‍ന്നാണ് സീതത്തോട് ഗ്രാമപഞ്ചായത്ത് കമ്മിറ്റി രാജു ഏബ്രഹാം എംഎല്‍എയുടെ നേതൃത്വത്തില്‍ വനം  മന്ത്രിക്ക് നിവേദനം നല്‍കിയത് .

