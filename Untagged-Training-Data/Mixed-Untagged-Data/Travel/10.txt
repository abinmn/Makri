                    
-----------------------------------                    

Domain: Travel                    

Paper: Mathrubhumi                    

-----------------------------------                 

ഇത് കൊടുങ്കാറ്റുകളുടെ മുനമ്പായിരുന്നു .

 ഇന്നും അവിടെ കാറ്റിന് കുറവില്ല .

 ധ്രുവദേശത്തെ മഞ്ഞുരുകി കടലിലെത്തുന്നതുകൊണ്ടുതന്നെ അറ്റ്‌ലാന്റിക് ഒരു ശീത സമുദ്രമാണ് .

 ഇവിടുത്തെ ശക്തമായ കടല്‍ക്കാറ്റിനും കുളിരാണ് .

 വര്‍ഷങ്ങള്‍ക്കു മുമ്പ് പായ്ക്കപ്പലില്‍ ലോകംചുറ്റാനെത്തിയ നാവികര്‍ ആഫ്രിക്കയിലെ ഈ മുനമ്പ് കടക്കാന്‍ പ്രയാസപ്പെട്ടു .

 അതുകൊണ്ടാവാം, ആദ്യമായി ഇവിടെയെത്തിയ പോര്‍ച്ചുഗീസ് നാവികന്‍ ബര്‍ത്തുലൂമിയോ ഡയസ് ഈ ദേശത്തെ കൊടുങ്കാറ്റുകളുടെ മുനമ്പ് എന്നുവിളിച്ചു .

 പോര്‍ച്ചുഗല്‍ രാജാവ് ജോണ്‍ രണ്ടാമനാണ് ഈ പേര് മാറ്റിയെടുത്തത് .

 ഇന്ത്യയിലേക്കും കിഴക്കന്‍ രാജ്യങ്ങളിലേക്കും വാതില്‍ തുറക്കുന്ന ഈ ദേശത്തെ അദ്ദേഹം ശുഭപ്രതീക്ഷാ മുനമ്പ് എന്ന് പുനര്‍നാമകരണം ചെയ്തു .

 അതേ, ഇവിടം കടന്നുകിട്ടിയാല്‍ പിന്നെ കാര്യങ്ങള്‍ ശുഭപ്രതീക്ഷയിലേക്കു നീങ്ങുകയായി .

 അറ്റ്‌ലാന്റിക്കില്‍നിന്ന് ഇന്ത്യന്‍ മഹാസമുദ്രത്തിലേക്ക് പ്രവേശിച്ച് ഇന്ത്യയിലേക്കുള്ള യാത്ര സുഗമമാവുന്നത് ഇവിടംമുതലാണ് .

 സൂയസ് കനാല്‍ വരുന്നകാലംവരെ കടല്‍യാത്രികര്‍ക്ക് ഈ മുനമ്പ് വൈതരണികളുടെയും കടന്നുകഴിഞ്ഞാല്‍ ആശ്വാസത്തിന്റേതുമായി തുടര്‍ന്നു .
ശുഭപ്രതീക്ഷയോടെതന്നെയാണ് ഞങ്ങളും ഇവിടെ വിമാനമിറങ്ങിയത് .

 വിമാനത്താവളത്തില്‍ നിന്ന് ഹോട്ടലിലേക്ക് പോകുംവഴിതന്നെ ലോകത്തിലെ ആദ്യത്തെ ഹൃദയമാറ്റ ശസ്ത്രക്രിയ നടത്തിയ ഗ്രൂട്ട് ഷൂര്‍ ആസ്പത്രി കണ്ടു .

 ഡോ .

 ക്രിസ്ത്യന്‍ ബര്‍ണാര്‍ഡ് 1958-ലാണ് ആദ്യത്തെ ഹൃദയമാറ്റ ശസ്ത്രക്രിയ നടത്തിയത് .

 നേരെ ഹോട്ടലിലേക്കല്ല പോയത് .

 ഓള്‍ഡ് ബിസ്‌കറ്റ്മില്ലില്‍ അന്ന് ചന്തദിവസമായിരുന്നു .

 അവിടുത്തെ നൈബര്‍ഗുഡ് മാര്‍ക്കറ്റില്‍ അലഞ്ഞുതിരിഞ്ഞോളാന്‍ പറഞ്ഞ് ഗൈഡ് ഞങ്ങളുടെ ലഗേജുമായി ഹോട്ടലിലേക്ക് പോയി .

 പഴം, പച്ചക്കറി മുതല്‍ എല്ലാം കിട്ടുന്ന മാര്‍ക്കറ്റില്‍ ഭക്ഷണവും ബിയറും വൈനും എല്ലാമുണ്ട് .

 ലാമ്പ് കറിയും ബസുമതിറൈസും കൊണ്ട് ഞങ്ങള്‍ ഉച്ചഭക്ഷണം ഒപ്പിച്ചു .
  
അവിടുത്തെ ഐസ്‌ക്രീമാണ് വിശേഷപ്പെട്ടത് .

 ക്രിയേറ്റ് ആന്‍ഡ് കേളി .

 നമ്മള്‍ ചൂണ്ടിക്കാണിക്കുന്ന പലതരം രുചികള്‍ ചേര്‍ത്ത് ഐസ്‌ക്രീം ഉളിപോലൊരു ഉപകരണം കൊണ്ട് ഇടിച്ചുപരത്തിയെടുക്കും .

 എന്നിട്ട് അത് ചുരണ്ടിയെടുത്ത് നമ്മുടെ കറുവപ്പട്ടച്ചുരുളുപോലെയാക്കി പാത്രത്തില്‍ വെച്ചുതരും .

 സംഗതി കൊള്ളാം .

 ഇതിന്റെ കച്ചവടക്കാരന്‍ ഹെര്‍മന്‍ വാലിസ് ഇതിലൂടെ ലോകപ്രശസ്തനുമാണ് .

 യാത്ര മാഗസിനുകളിലും ചാനലുകളിലും ഇതേക്കുറിച്ച് ഫീച്ചറുകള്‍ വന്നിട്ടുണ്ട് .

കേപ്ടൗണിലൂടെ ഒരു നഗരസവാരിയായിരുന്നു പിന്നെ .

 അതും മോട്ടോര്‍സൈക്കിളിനോട് ചേര്‍ന്ന സൈഡ്കാറില്‍ .

 അവിടുത്തെ ടൂറിസത്തിന്റെ ഒരു മുഖമാണത് .

 തെരുവുകള്‍ ഇന്നലെ ആരോ കഴുകിവൃത്തിയാക്കിയതുപോലെ .

 നഗരത്തില്‍ കെട്ടിടങ്ങള്‍ക്കെല്ലാം തൊട്ടടുത്ത ദിവസമാണോ പെയിന്റടിച്ചതെന്ന് തോന്നിപ്പോവും .

 വൃത്തിയും വെടിപ്പും കണ്ടപ്പോള്‍ ഇരുണ്ട ഭൂഖണ്ഡമെന്ന് ചെറുപ്പത്തില്‍ എന്നോ പാഠപുസ്തകത്തില്‍നിന്ന് പതിഞ്ഞ ആഫ്രിക്കയെക്കുറിച്ചുള്ള ധാരണകളെല്ലാം തകിടംമറിഞ്ഞു .

 പാഠപുസ്തകത്തില്‍ കണ്ട ആഫ്രിക്കയല്ല ആഫ്രിക്കയെന്ന് ഇപ്പോള്‍ മനസ്സിലായി .

 സൈഡ്കാര്‍ കുതിക്കുകയാണ് .

 തണുപ്പിനെ പ്രതിരോധിക്കാന്‍ മുഖംമൂടിയണിഞ്ഞിട്ടുണ്ട് .

 ഹെല്‍മെറ്റും ജാക്കറ്റും അണിഞ്ഞിട്ടുണ്ട് .

 എന്നിട്ടും തണുത്ത കാറ്റില്‍ കൈവിരലുകള്‍ മരവിക്കുന്നു .

 ക്യാമറ ക്ലിക്ക് ചെയ്യുമ്പോള്‍ അതറിയാം .

ചാപ്മാന്‍സ് കുന്നിനു മുകളിലേക്കാണ് മോട്ടോര്‍സൈക്കിളുകള്‍ ഞങ്ങളെ കൊണ്ടുപോയത് .

 അതൊരു പിക്‌നിക് സ്‌പോട്ടാണ് .

 തൊട്ടുമുന്നില്‍ അറ്റ്‌ലാന്റിക് സമുദ്രം .

 കടലിലേക്ക് ഇറങ്ങിനില്‍ക്കുന്ന കൂറ്റന്‍ കുന്ന് .

 സൂര്യന്‍ ഉജ്ജ്വലഭാവത്തില്‍ എരിയുന്നു .

 പക്ഷേ, കാറ്റിന് അപ്പോഴും കുളിരുതന്നെ .

 നാട്ടുകാരുടെ സംഘം ഭക്ഷണവുമായെത്തി പൊതിയഴിച്ചു പങ്കുവെക്കുന്നു .

 സൈഡ് കാറിലെ ഇന്ത്യന്‍പതാക കണ്ടതുകൊണ്ടുതന്നെ അവര്‍ പരിചയപ്പെടാനും സൗഹൃദം പങ്കുവെക്കാനും എത്തുന്നുണ്ടായിരുന്നു .

 ഇന്ത്യാ ആഫ്രിക്കാ ഭായ് ഭായ് ആണല്ലോ .

 ബ്രിട്ടീഷുകാര്‍ക്കെതിരെയും വര്‍ണവിവേചനത്തിനെതിരെയുമുള്ള പോരാട്ടത്തില്‍ നാം ഒറ്റക്കെട്ടായിരുന്നല്ലോ .

 എന്തിന് ആഫ്രിക്കയെ ഈ സമരം പഠിപ്പിച്ചതുതന്നെ നമ്മുടെ രാഷ്ട്രപിതാവ് ഗാന്ധിജിയാണല്ലോ .

 ഫ്രീ ഫ്രീ മണ്ടേല എന്നു നമ്മള്‍ എത്രയോവട്ടം തൊള്ളതുറന്ന് വിളിച്ചതല്ലേ .
ചാപ്മാന്‍ കുന്നിറങ്ങി അന്നത്തെ ടൂര്‍ അവസാനിപ്പിച്ച് ഞങ്ങള്‍ നേരെ ഹോട്ടലിലേക്ക് .

 സതേണ്‍ സ്റ്റാര്‍ ഗ്രൂപ്പിന്റെ ഹോട്ടലില്‍ വിശ്രമം .

 പിറ്റേദിവസം അതിരാവിലെ എഴുന്നേറ്റ് ഹോട്ടലില്‍നിന്നുതന്നെ ബ്രേക്ക് ഫാസ്റ്റ് കഴിച്ചു .

 ബ്രഡും മുട്ടയും പഴങ്ങളും ഒക്കെയുള്ളതുകൊണ്ട് ഭക്ഷണം ഒരു പ്രശ്‌നമായില്ല .

 ഇഡ്ഡലിയും ദോശയും തിരയുന്ന ആന്ധ്ര, തമിഴ് സുഹൃത്തുക്കളും ബ്രഡുകൊണ്ട് പ്രാതലില്‍ സംതൃപ്തി കണ്ടെത്തി .

 ഹോട്ടലില്‍ നിന്നിറങ്ങി ആദ്യ ജങ്ഷനില്‍ തന്നെ ഒരു മേല്‍പ്പാലം കാണാം .

 അത് പാതിവഴി പണി നിലച്ച് കിടക്കുകയാണ് .

 ബ്രിഡ്ജ് ടു നോവര്‍- ഗൈഡ് പറഞ്ഞു .

 1970-ല്‍ പണി തുടങ്ങി 1977-ല്‍ സാമ്പത്തിക പ്രയാസം കാരണം നിലച്ചുപോയതാണ് .

 ഫോര്‍ഷോര്‍ ഫ്രീവേ ബ്രിഡ്ജ് എന്നും ഇതറിയപ്പെടുന്നു .

 വീണത് വിദ്യയെന്നതുപോലെ ഇന്നിത് ഈ ടൗണിന്റെ സാമ്പത്തിക സ്രോതസുകളിലൊന്നാണ് .

 സിനിമാ ഷൂട്ടിങ്ങിനും ഫാഷന്‍ ഷൂട്ടിനുമാണ് ഇതുപയോഗിക്കുന്നത് .
ഇന്നൊരു കപ്പല്‍യാത്രയാണ് ആദ്യം .

 സീല്‍ ഐലന്റിലേക്ക് .

 സീലുകളെ കാണാന്‍വേണ്ടി കേപ്ടൗണിലെ തുറമുഖത്ത് നങ്കൂരമിട്ടിരിക്കുന്ന കൊച്ചുയാത്രാക്കപ്പലില്‍ കയറി .

 കരയ്ക്കടുത്ത് ഒരു സീലിനും ഡോള്‍ഫിനും ഭക്ഷണമെറിഞ്ഞുകൊടുത്ത് അവയെക്കൊണ്ട് വട്ടംച്ചുറ്റിക്കുന്നയാളെ കണ്ടു .

 കൗതുകപൂര്‍വം ഫോട്ടോ എടുക്കാന്‍ ചെന്നപ്പോള്‍ ഗൈഡ് വിലക്കി .

 ഫോട്ടോ എടുത്താല്‍ പൈസ ചോദിക്കും .

 കുടുങ്ങിപ്പോവും . 
കപ്പലില്‍ കയറി .

 അത് തുറമുഖം വിട്ടു .

 ഓളങ്ങള്‍ ശക്തമായിരുന്നു .

 അമ്മാനമാടുന്ന ഓളങ്ങള്‍ കണ്ടപ്പോള്‍ കപ്പല്‍ജീവനക്കാര്‍ ഓടിവന്ന് എല്ലാവരോടും ഇരിക്കാന്‍ പറഞ്ഞു .

 കാലു കവച്ചുവെച്ച് ക്യാമറയും തൂക്കി ബാലന്‍സ് ചെയ്തുകൊണ്ടിരുന്ന ഞാന്‍ പെട്ടെന്ന് താഴെയിരുന്നു .

 ഇരിക്കാന്‍ ശ്രമിച്ച മുകുന്ദ് സാറിന്റെ കൈയില്‍നിന്ന് മൊബൈല്‍ഫോണ്‍ തെറിച്ച് താഴെ വീണു .

 അത് കൈക്കലാക്കാന്‍ ശ്രമിക്കുമ്പോഴേക്കും .

 തെറിച്ച് കടലില്‍ വീണിരുന്നു .

 69000 രൂപയുടെ ഐഫോണ്‍ .

 ഈ യാത്രയ്ക്കുവേണ്ടി പ്രത്യേകം വാങ്ങിയത് അങ്ങനെ കടലെടുത്തു .

 ഒരു വശം ടേബിള്‍ ടോപ് മൗണ്ടന്റെ കൂറ്റന്‍ കുന്നുകള്‍ മറുവശം അലറിക്കൊണ്ടിരിക്കുന്ന കടല്‍ . 
അതാ ദൂരെയൊരു പാറക്കൂട്ടം കാണാം .

 പാറയില്‍ പാറപോലെതന്നെ അള്ളിപ്പിടിച്ചിരിക്കുന്ന സീലുകളും .

 കപ്പല്‍ വേഗം കുറച്ചു .

 എല്ലാവരും പടം എടുക്കുകയാണ് .

 സീലുകള്‍ അതൊന്നും മൈന്‍ഡ് ചെയ്യുന്നില്ല .

 കപ്പലിലാണെങ്കില്‍ ഒരു ലോകം തന്നെയുണ്ട് .

 ചൈന, കൊറിയ, ബ്രിട്ടന്‍, പിന്നെ ഞങ്ങളിന്ത്യയും, എല്ലാ ഭാഷയും കലര്‍ന്ന് അറ്റ്‌ലാന്റിക്കിന്റെ ഓളംപോലെതന്നെ ഭാഷയുടെ ഒരു ഓളക്കുത്ത് .

 കപ്പല്‍ മെല്ലെ ചുറ്റിയെടുത്ത് തിരിച്ചുപോകാനൊരുങ്ങി .

 അന്തരീക്ഷം മേഘാവൃതമായി .

 ഇവിടം ഇങ്ങനെയാണ് എപ്പോഴാണ് കാലാവസ്ഥ മാറുന്നതെന്ന് പ്രവചിക്കാനാവില്ല .

 ഇന്നലെ പ്രസന്നമായിരുന്നെങ്കില്‍ ഇന്ന് മുഖം കറുപ്പിക്കും .

 ആഫ്രിക്കക്കാരുടെ സ്വഭാവവും ഇങ്ങനെയാണെന്ന് ചിലര്‍ പറയാറുണ്ട് .

 പക്ഷേ, അതില്‍ വലിയ കഴമ്പൊന്നുമില്ല .

 ഇതേ സ്വഭാവക്കാര്‍ എവിടെയുമില്ലേ .
കപ്പലിറങ്ങുമ്പോഴേക്കും മഴ തുടങ്ങിക്കഴിഞ്ഞു .

 അന്ന് ഉച്ചഭക്ഷണം ഒരു ഇന്ത്യന്‍ റെസ്‌റ്റോറന്റിലായിരുന്നു .

 ഇന്ത്യന്‍വംശജനായ ഭണ്ഡാരിയാണ് ഹോട്ടല്‍ നടത്തുന്നത് .

 അവിടെവെച്ച് തമിഴ് വംശജനായ ആന്‍ഡ്രൂവിനെ പരിചയപ്പെട്ടു .

 അദ്ദേഹം ഇവിടെയെത്തിയ ഇന്ത്യന്‍ തലമുറയിലെ നാലാംതലമുറയാണ് .

 പണ്ട് കരിമ്പുതോട്ടങ്ങളിലും മറ്റും കൂലിപ്പണിക്കായി ബ്രിട്ടീഷുകാര്‍ കൊണ്ടുവന്ന പാവപ്പെട്ട തമിഴന്റെ പുതിയതലമുറ .

 അവനിന്ന് ആഫ്രിക്കന്‍ ആണ് .

 വെളുത്തവന്‍ ഇവിടെ ആഫ്രിക്കാനയുമാണ് .

 വെളുത്തവരും കറുത്തവരും ഇരുനിറക്കാരും എല്ലാം കലര്‍ന്ന ഒരു മഴവില്‍ രാഷ്ട്രമായിരുന്നല്ലോ നെല്‍സണ്‍ മണ്ടേലയുടെ സ്വപ്നം .

 അത് എത്രത്തോളം യാഥാര്‍ഥ്യമായി എന്നതെല്ലാം രാഷ്ട്രീയ പ്രശ്‌നമാണ് .

 അതിവിടെ തത്കാലം വിശദീകരിക്കുന്നില്ല . 
നെല്‍സണ്‍ മണ്ടേലയുടെ കാരാഗൃഹവാസം കേപ്ടൗണിനടുത്തുള്ള റോബന്‍ ഐലന്‍ഡിലായിരുന്നു .

 ജീവിതത്തിന്റെ വിലപ്പെട്ട ഒരു കാലം അദ്ദേഹം അറ്റ്‌ലാന്റിക്കിനു നടുക്കുള്ള ഈ ഏകാന്തദ്വീപിലെ ഇരുമ്പഴികള്‍ക്കുള്ളിലാണ് ചെലവഴിച്ചത് .

 ഇന്ത്യയില്‍നിന്നു വരുന്ന ഏതൊരു സഞ്ചാരിയോടും റോബന്‍ ഐലന്‍ഡില്‍ പോയോ എന്ന ചോദ്യം ഉയരും .

 ഞങ്ങളെല്ലാവരും അതുകൊണ്ടുതന്നെ വലിയ ഉത്സാഹത്തിലായിരുന്നു .

 പക്ഷേ, കടല്‍ അതിന്റെ എല്ലാ രൗദ്രതയും പുറത്തെടുത്തു .

 കപ്പല്‍ കടലിലിറക്കാന്‍ പറ്റില്ലെന്നറിയിപ്പു വന്നു .

 അങ്ങനെ നിരാശയോടെ മടങ്ങേണ്ടിവന്നു . 
ഈ വിവരം ഞാന്‍ ഇവിടെയെത്തിയപ്പോള്‍ ആഫ്രിക്കയില്‍ എല്ലാ രാജ്യങ്ങളിലും സഞ്ചരിച്ചിട്ടുള്ള ഇപ്പോഴും സഞ്ചരിച്ചുകൊണ്ടിരിക്കുന്ന ആലപ്പുഴക്കാരന്‍ ഗോപകുമാറിനോട് പറഞ്ഞപ്പോള്‍ അദ്ദേഹം പറഞ്ഞത് ഇങ്ങനെയായിരുന്നു .

 ''നിങ്ങള്‍ക്കിപ്പോ പോവാന്‍ പറ്റിയില്ലെന്നല്ലേ ഉള്ളൂ .

 മണ്ടേല ജയിലില്‍ കിടക്കുമ്പോള്‍ വിന്നി മണ്ടേലയ്ക്ക് കടല്‍ക്ഷോഭം കാരണം പലവട്ടം അങ്ങോട്ട് പോവാന്‍ പറ്റാതായിട്ടുണ്ട് .

 അതും സുപ്രീംകോടതി ഉത്തരവ് പ്രകാരം വര്‍ഷത്തില്‍ ഒരു ദിവസം കാണാനുള്ള അനുവാദം പ്രകൃതിക്ഷോഭം കാരണം നഷ്ടപ്പെട്ടുപോവുന്ന അവസ്ഥ ഒന്നാലോചിച്ചുനോക്കൂ .' ശരിയാ നമ്മുടെ വിഷമം മാറാന്‍ നമ്മളെക്കാള്‍ വിഷമിച്ചവരെ നോക്കുന്നതുതന്നെ നല്ലത് . 

ഞങ്ങളുടെ നിരാശ മനസ്സിലാക്കിയെങ്കിലും ഗൈഡിന് ഒന്നും ചെയ്യാന്‍ പറ്റുമായിരുന്നില്ല .

 അദ്ദേഹം ഞങ്ങളെ ശുഭപ്രതീക്ഷാ മുനമ്പിലേക്ക് നയിച്ചു .

 ഒരാള്‍പൊക്കത്തില്‍ വളരുന്ന ഫൈന്‍ബോസ് കുറ്റിമരക്കാടുകള്‍ക്കിടയിലൂടെ മഴയും കാറ്റും മത്സരിക്കുന്ന മണ്ണിലൂടെ ടേബിള്‍ടോപ് മൗണ്ടന്റെ ഭാഗമായ കേപ് ഓഫ് ഗുഡ്‌ഹോപ്പിലേക്ക് .

 മഴയാണെങ്കിലും സഞ്ചാരികള്‍ വരുന്നുണ്ടായിരുന്നു .

 കടല്‍ക്കരയില്‍ വിവിധതരം പക്ഷികള്‍ മഴ കൂസാതെ ഇരതേടിക്കൊണ്ടിരിക്കുന്നു .

 പെട്ടെന്നാണ് അവനെ കണ്ടത്, ഒട്ടകപ്പക്ഷിയെ .

 മൃഗശാലയിലല്ലാതെ ആദ്യമായി കാണുകയാണ് .

 കുറ്റിമരക്കാടുകളുടെ ഇലയും തിന്ന് അവന്‍ ഞങ്ങളെ കൂസാതെ അലയുന്നു .
ശുഭപ്രതീക്ഷാ മുനമ്പില്‍ ഒരു ബോര്‍ഡ് കാണാം .

 പോര്‍ച്ചുഗീസ് ഭാഷയിലും ഇംഗ്ലീഷിലും അതെഴുതിവെച്ചിട്ടുണ്ട് .

 അവിടെനിന്നൊരു ഫോട്ടോ എടുത്തു .

 കാറ്റും മഴയും കാരണം കോച്ചിവലിക്കുന്നുണ്ടെങ്കിലും ആര്‍ക്കും ഉത്സാഹത്തിന് കുറവുണ്ടായിരുന്നില്ല .

 വര്‍ഷങ്ങള്‍ക്കുമുന്‍പ് ലോകം കണ്ടെത്താനും കീഴടക്കാനും ഇറങ്ങിപ്പുറപ്പെട്ട ലോകസഞ്ചാരികളുടെ പുണ്യഭൂമിയല്ലേ .

 സൗകര്യങ്ങളുടെ ലോകത്തെ പുതിയ സഞ്ചാരികള്‍ നമിക്കാതിരിക്കുന്നതെങ്ങനെ .

 കേപ്ടൗണിലെ ക്രിക്കറ്റ് സ്റ്റേഡിയത്തിലും പോയി .

 അവിടുത്തെ വിരുന്നും കഴിഞ്ഞ് അടുത്ത യാത്രയിലേക്ക് .

 കടലിനോട് ചേര്‍ന്ന് പോകുന്ന തീവണ്ടിയും കണ്ടു .

ശുഭപ്രതീക്ഷയില്‍നിന്ന് നീങ്ങുമ്പോള്‍ ഞങ്ങളുടെ പ്രതീക്ഷ മാനം തെളിയുമെന്നും റോബന്‍ ഐലന്‍ഡില്‍ പോവുമെന്നും തന്നെയായിരുന്നു .

 എന്നാല്‍ അതുണ്ടായില്ല .

 നേരെ ആഫ്രിക്കന്‍ പെന്‍ഗ്വിനുകളുടെ ലോകത്തേക്കാണ് കൊണ്ടുപോയത് .

 അന്റാര്‍ട്ടിക്കയിലെ പെന്‍ഗ്വിനുകളെപ്പോലെ വലുതല്ല ഇവ .

 എല്ലാം കുഞ്ഞന്‍മാരാണ് .

 കടല്‍ക്കരയിലെ ഇത്തിരി പച്ചപ്പുകളില്‍ അവ മുട്ടയിട്ട് അടയിരിക്കുന്നു .

 ഇടയ്ക്ക് കടലിലിറങ്ങി കുളിക്കുന്നു .

 കുറ്റിക്കാടുകള്‍ക്കിടയില്‍ കുടുംബസമേതവും ചിലതിനെ കാണാം .

 സഞ്ചാരികള്‍ക്ക് ഇവര്‍ക്കിടയിലൂടെ നടക്കാന്‍ മരപ്പലക പാകിയ പാതയുണ്ടാക്കിയിട്ടുണ്ട് .

 ഒരു തിര വരുമ്പോള്‍ എല്ലാം കൂടെ കരയിലേക്ക് അടിച്ചിടുന്നതുപോലെ വന്ന വരവ് രസകരമായിരുന്നു .

 കടല്‍പ്പക്ഷികളാണ് പെന്‍ഗ്വിനുകള്‍ക്ക് ഇവിടെ കൂട്ട് .


പെന്‍ഗ്വിനുകളെ കണ്ട് മടങ്ങുമ്പോഴേക്കും മാനം തെളിഞ്ഞിരുന്നു .

 പക്ഷേ, കപ്പല്‍ സര്‍വീസ് അന്നിനിയില്ല .

 റോബന്‍ ഐലന്‍ഡ് അപ്പോഴും ഒരു നിരാശയായി തുടര്‍ന്നു .

 നേരെ ഹെലിക്കോപ്റ്റര്‍ റൈഡിലേക്കാണ് പോയത് .

 കടല്‍തീരത്തുതന്നെയാണ് ഹെലിപാഡ് .

 ഓരോരുത്തരുടെയും തൂക്കം നോക്കി .

 ഹെലിക്കോപ്റ്ററിന്റെ അപകടസാധ്യത അറിയാമെന്നും എന്ത് കഷ്ടനഷ്ടങ്ങള്‍ക്കും തയ്യാറാണെന്നും എഴുതി ഒപ്പിട്ടുകൊടുത്തു .

 തൂക്കം നോക്കിയാണ് ഓരോരുത്തരേയും ഇരുത്തുന്നത് .

 പൊങ്ങിപ്പറക്കുമ്പോള്‍ പൈലറ്റ് ഇടയ്ക്ക് ചില കുസൃതികളൊക്കെ ഒപ്പിക്കും .

 ചെരിച്ചുപറത്തും .

