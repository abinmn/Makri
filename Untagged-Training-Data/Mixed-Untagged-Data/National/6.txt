                    
-----------------------------------                    

Domain: National                    

Paper: Deshabhimani                    

-----------------------------------                 

ന്യൂഡല്‍ഹി > ഗോസംരക്ഷണത്തിന്റെ പേരില്‍ നടക്കുന്ന അതിക്രമങ്ങള്‍ നിയന്ത്രിക്കേണ്ടത് സംസ്ഥാനങ്ങളുടെ മാത്രം ഉത്തരവാദിത്തമാണെന്ന് കേന്ദ്രസര്‍ക്കാര്‍ .

 ക്രമസമാധനപരിപാലനം സംസ്ഥാനങ്ങളുടെ ചുമതലയാണെന്നും എന്തിന്റെ പേരിലുള്ള അതിക്രമമായാലും  സര്‍ക്കാര്‍ അതിനെ പ്രോത്സാഹിപ്പിക്കില്ലെന്നും സോളിസിറ്റര്‍ ജനറല്‍ രഞ്ജിത്കുമാര്‍ സുപ്രീംകോടതിയെ  അറിയിച്ചു .

 ഗോസംരക്ഷണ സംഘങ്ങള്‍ക്ക് എതിരെ കര്‍ശനനടപടി സ്വീകരിക്കണമെന്ന് ആവശ്യപ്പെട്ടുള്ള ഹര്‍ജികളില്‍ കേന്ദ്രസര്‍ക്കാരും ഗുജറാത്ത്, രാജസ്ഥാന്‍, ഉത്തര്‍പ്രദേശ്, മഹാരാഷ്ട്ര, ജാര്‍ഖണ്ഡ്,കര്‍ണാടകം തുടങ്ങിയ സംസ്ഥാനങ്ങളും നാലാഴ്ചക്കകം സത്യവാങ്മൂലം സമര്‍പ്പിക്കാന്‍ ജസ്റ്റിസ് ദീപക്മിശ്ര അധ്യക്ഷനായ ബെഞ്ച് നിര്‍ദേശിച്ചു .

 

ഗോസംരക്ഷണസംഘങ്ങളുടെ നേതൃത്വത്തില്‍ രാജ്യവ്യാപകമായി അതിക്രമങ്ങള്‍ അരങ്ങേറുകയാണെന്നും ഇതിനെതിരെ ശക്തമായ നടപടി വേണമെന്നും ആവശ്യപ്പെട്ട് സാമൂഹ്യപ്രവര്‍ത്തകനായ തെഹ്സീന്‍ പൂനാവാല ഉള്‍പ്പടെയുള്ളവര്‍ സമര്‍പ്പിച്ച പൊതുതാല്‍പ്പര്യ ഹര്‍ജിയിലാണ് സര്‍ക്കാരുകള്‍ നിലപാട് വ്യക്തമാക്കേണ്ടത് .

 ഗോസംരക്ഷണത്തിന്റെ പേരിലുള്ള ഭീകരമായ അതിക്രമങ്ങളുടെ ദൃശ്യങ്ങള്‍ സമൂഹമാധ്യമങ്ങളിലൂടെ പ്രചരിപ്പിക്കുന്നത് തടയാന്‍ ആവശ്യമായ നടപടി സ്വീകരിക്കണമെന്നും ഹര്‍ജിക്കാര്‍ ആവശ്യപ്പെട്ടിട്ടുണ്ട് .

 വിഷയത്തില്‍ കേന്ദ്ര,സംസ്ഥാന സര്‍ക്കാരുകള്‍ വിശദീകരണം നല്‍കാന്‍ വൈകുന്നത് എന്തുകൊണ്ടാണെന്ന് ഹര്‍ജിക്കാര്‍ക്ക് വേണ്ടിഹാജരായ മുതിര്‍ന്ന അഭിഭാഷകന്‍ സഞ്ജയ് ഹെഗ്ഡെ ചോദിച്ചു .

ഗോസംരക്ഷണത്തിന്റെ മറവിലുള്ള ആക്രമണങ്ങളെ കുറിച്ച് വ്യാഴാഴ്ച്ച പാര്‍ലമെന്റില്‍ വിശദമായ ചര്‍ച്ച നടന്ന കാര്യം രഞ്ജിത്കുമാര്‍ ചൂണ്ടിക്കാണിച്ചു .

 സംസ്ഥാനങ്ങളാണ് ഇത്തരംവിഷയങ്ങളില്‍ ആവശ്യമായ നടപടി സ്വീകരിക്കേണ്ടതെന്നും അദ്ദേഹം പറഞ്ഞു .

 ഗോസംരക്ഷണത്തിന്റെ പേരില്‍ ഏതെങ്കിലും സ്വകാര്യവ്യക്തികള്‍ നടത്തുന്ന അതിക്രമങ്ങളെ കേന്ദ്രസര്‍ക്കാര്‍ പ്രോത്സാഹിപ്പിക്കുന്നില്ലെന്ന വസ്തുത രേഖപ്പെടുത്തണമെന്നും സോളിസിറ്റര്‍ജനറല്‍ ആവശ്യപ്പെട്ടു .

 അക്രമികളെ പിന്തുണക്കില്ലെന്നാണ് കേന്ദ്രസര്‍ക്കാര്‍ നിലപാടല്ലേയെന്ന് എടുത്തുചോദിച്ച കോടതി സത്യവാങ്മൂലം സമര്‍പ്പിക്കാന്‍ നിര്‍ദേശിക്കുകയായിരുന്നു .

 

ഗോസംരക്ഷണത്തിന്റെ പേരിലുള്ള അതിക്രമക്കേസുകളില്‍ പ്രതികളെ പിടികൂടിയിട്ടുണ്ടെന്ന് ഗുജറാത്ത്, ജാര്‍ഖണ്ഡ് സംസ്ഥാനങ്ങള്‍ അവകാശപ്പെട്ടു .

 ഗോസംരക്ഷണത്തിനെതിരെ നടപടി ആവശ്യപ്പെട്ടുള്ള ഹര്‍ജിയില്‍ ഏപ്രില്‍ ഏഴിന് കോടതി കേന്ദ്ര, സംസ്ഥാനസര്‍ക്കാരുകള്‍ക്ക് നോട്ടീസ് അയച്ചിരുന്നു .

 രാജസ്ഥാനിലെ അല്‍വാറില്‍ ക്ഷീരകര്‍ഷകനെ ഗോസംരക്ഷകര്‍ അടിച്ചുകൊന്ന സംഭവത്തിന് പിന്നാലെയാണ് അതിക്രമങ്ങള്‍ക്കെതിരെ നടപടി തേടി സുപ്രീംകോടതിയില്‍ പൊതുതാല്‍പര്യഹര്‍ജികള്‍ ഫയല്‍ചെയ്യപ്പെട്ടത് .

