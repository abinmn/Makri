                    
-----------------------------------                    

Domain: National                    

Paper: Deshabhimani                    

-----------------------------------                 


ന്യൂഡല്‍ഹി > സഭാ രേഖകളില്‍നിന്നു നീക്കിയ പരാമര്‍ശങ്ങള്‍ ചില മാധ്യമങ്ങള്‍ പ്രസിദ്ധപ്പെടുത്തിയതിനെച്ചൊല്ലി രാജ്യസഭ തടസ്സപ്പെട്ടു .

 ദളിതര്‍ക്കും ന്യൂനപക്ഷങ്ങള്‍ക്കുമെതിരായ അതിക്രമങ്ങളെക്കുറിച്ചുള്ള ചര്‍ച്ചയില്‍ ചില ഹിന്ദുദൈവങ്ങള്‍ക്കെതിരായി സമാജ്വാദി പാര്‍ടിഅംഗം നരേഷ് അഗര്‍വാള്‍ നടത്തിയ പരാമര്‍ശങ്ങള്‍ സഭാരേഖകളില്‍നിന്ന് നീക്കിയിരുന്നു .  ചില മാധ്യമങ്ങള്‍ പരാമര്‍ശങ്ങള്‍ പ്രസിദ്ധപ്പെടുത്തിയത് ശൂന്യവേളയില്‍ ഒച്ചപ്പാടിന് ഇടയാക്കി .

 സഭാരേഖകളില്‍നിന്നു നീക്കിയ ഭാഗങ്ങള്‍ പ്രസിദ്ധപ്പെടുത്തുകയോ സംപ്രേഷണം ചെയ്യുകയോ ചെയ്ത മാധ്യമങ്ങള്‍ക്കെതിരായി അവകാശലംഘന നടപടികള്‍ ആരംഭിക്കണമെന്ന് പ്രതിപക്ഷ പാര്‍ടികള്‍ ആവശ്യപ്പെട്ടു .

 നടപടികളിലേക്ക് അടിയന്തരമായി കടക്കണമെന്ന പ്രതിപക്ഷത്തിന്റെ ആവശ്യം ഉപാധ്യക്ഷന്‍ പി ജെ കുര്യന്‍ നിരാകരിച്ചതോടെ ശൂന്യവേള തടസ്സപ്പെട്ടു .
നോട്ടീസ് ലഭിച്ചശേഷം മാത്രമേ നടപടികളിലേക്ക് കടക്കാന്‍ സാധിക്കൂവെന്ന് കുര്യന്‍ പറഞ്ഞു .  അടിയന്തര സാഹചര്യങ്ങളില്‍ സഭയില്‍ 25 അംഗങ്ങള്‍ ആവശ്യപ്പെട്ടാല്‍ അവകാശലംഘന നടപടികളിലേക്ക് കടക്കാനാകുമെന്ന് കോണ്‍ഗ്രസ് ഉപാധ്യക്ഷന്‍ ആനന്ദ് ശര്‍മ, സിപിഐ എമ്മിലെ തപന്‍ സെന്‍, തൃണമൂല്‍ കോണ്‍ഗ്രസിലെ സുകേന്ദുശേഖര്‍ റോയ് എന്നിവര്‍ ചൂണ്ടിക്കാട്ടി .

 എന്നാല്‍, നോട്ടീസ് ലഭിക്കണമെന്ന നിലപാടില്‍ ഉപാധ്യക്ഷന്‍ ഉറച്ചുനിന്നതോടെ പ്രതിപക്ഷം നടുത്തളത്തിലിറങ്ങി .

 തുടര്‍ന്ന് പകല്‍ 12 വരെ സഭ നിര്‍ത്തി .

 ചോദ്യോത്തരവേള ആരംഭിച്ചപ്പോള്‍ പ്രതിപക്ഷം വീണ്ടും വിഷയം ഉയര്‍ത്തി .

 ചില അംഗങ്ങളുടെ നോട്ടീസ് ലഭിച്ചിട്ടുണ്ടെന്നും ബന്ധപ്പെട്ട മാധ്യമ സ്ഥാപനങ്ങള്‍ക്ക് കാരണംകാണിക്കല്‍ നോട്ടീസ് അയക്കാനും തുടര്‍നടപടികള്‍ സ്വീകരിക്കാനും നിര്‍ദേശിച്ചിട്ടുണ്ടെന്ന് അധ്യക്ഷന്‍ ഹമീദ് അന്‍സാരി അറിയിച്ചു .
മാധ്യമങ്ങളില്‍ വാര്‍ത്ത വന്നതിനെ തുടര്‍ന്ന് മീറത്തിലെ തന്റെ വസതി യുവമോര്‍ച്ച പ്രവര്‍ത്തകര്‍ ആക്രമിച്ചെന്നും ഇവര്‍ക്കെതിരായി നടപടിക്ക്് നിര്‍ദേശം നല്‍കണമെന്നും നരേഷ് അഗര്‍വാള്‍ ശൂന്യവേളയില്‍ ആവശ്യപ്പെട്ടിരുന്നു .

 ഇക്കാര്യത്തില്‍ നടപടി സ്വീകരിക്കുമെന്ന ഉറപ്പുനല്‍കാന്‍ സര്‍ക്കാരിനോട് ഉപാധ്യക്ഷന്‍ ആവശ്യപ്പെട്ടു .

 എന്നാല്‍, നിയമം നിയമത്തിന്റെ വഴിക്ക് നീങ്ങുമെന്ന ഒഴുക്കന്‍ മറുപടിയാണ് പാര്‍ലമെന്ററി സഹമന്ത്രി മുക്താര്‍ അബ്ബാസ് നഖ്വി നല്‍കിയത് .

