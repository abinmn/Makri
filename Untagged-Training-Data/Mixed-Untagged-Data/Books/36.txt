                    
-----------------------------------                    

Domain: Books                    

Paper: Mathrubhumi                    

-----------------------------------                 

സൂഫി കവി ജലാലുദ്ദീൻ റൂമിയുടെ മസ്നവിയിലെ ഒരു ഭാഗമാണിത് .

 ആദ്യത്തെ നാനൂറ് വരികളുടെ പരിഭാഷയും വ്യാഖ്യാനവും സഹിതം ഈ പുസ്തകം ഉടൻ മാതൃഭൂമി ബുക്സ് പുറത്തിറക്കും . പരിഭാഷയും വ്യാഖ്യാനവും: സി .

 ഹംസ
അനുരാഗത്തിന്റെ അഗ്നി ഉള്ളിന്റെയുള്ളിൽ കടന്ന്‌ ഗുപ്തസാരങ്ങൾ തിരയാതെ
അവരവർതൻ ഭാവനയ്ക്കു കൂട്ടാക്കിടുന്നെന്നെ സകലരും .
എൻ വിലാപം തന്നെയെൻ പൊരുളെന്നാകിലും,
കണ്ണിനദൃശ്യമത്രേയത്, കർണത്തിനശ്രാവ്യവും .
ദേഹത്തിനാച്ഛാദിതമല്ലാത്മാവാത്മാവിനു ദേഹവും,
എന്നിട്ടുമാരാരും കാൺമതില്ലയാത്മാവിനെ .
കാറ്റല്ലഗ്നിയത്രെ ഓടക്കുഴലിന്റെയീ ഊത്ത് വഹിപ്പതു .
അഗ്നിയിതില്ലാത്തവർ ജീവസ്സില്ലാത്തവർ .
അനുരാഗാഗ്നിയത്രേ ഓടക്കുഴലിലാളുമഗ്നി
അതുതന്നെ വീഞ്ഞിൽ തിളയ്ക്കും വീര്യവും .
സംഗീതം ആസ്വദിക്കുന്ന ഏതൊരു വ്യക്തിയും സ്വന്തം അവസ്ഥയുമായി ബന്ധപ്പെട്ട ഒരു സങ്കല്പം ഉള്ളിൽവെച്ചുകൊണ്ടായിരിക്കും അതാസ്വദിക്കുന്നത് .

 ആ സങ്കല്പവുമായുള്ള സ്വരപ്പൊരുത്തത്തിലാണയാളുടെ ആസ്വാദനശേഷി നിർവൃതികൊള്ളുക .

 അതോടെ സംഗീതനാദം അയാളുടെ ഒരുദ്ദേശ്യം നിറവേറ്റുകയാണ് .

 എന്നാൽ തികച്ചും കർത്തൃനിഷ്ഠവും അതിനാൽത്തന്നെ സങ്കുചിതവുമായിരിക്കും ഈ സങ്കല്പം .
സംഗീതത്തിന് അതിലുമെത്രയോ ഉന്നതമായ ലക്ഷ്യമാണുണ്ടാവുക .

 ആസ്വാദകൻ ആ ലക്ഷ്യത്തെക്കുറിച്ച് അബോധവാനായിരിക്കാം .

 പ്രപഞ്ചരഹസ്യങ്ങളിലേക്കും ആത്മാവിന്റെ ഉള്ളറകളിലേക്കും ആസ്വാദകന്റെ സിരകളിൽ ഉത്തേജനമുണ്ടാക്കുകയെന്ന ലക്ഷ്യവും സംഗീതത്തിനുണ്ട് .

 ജീവിതസത്യത്തെ പ്രതിഫലിപ്പിക്കുന്ന ഒരു ദർശനമുൾക്കൊള്ളുന്നു സംഗീതമെന്നർഥം .
ഈ ദർശനമത്രേ ഓടക്കുഴലിന്റെ ഉൾവിചാരവും അകപ്പൊരുളും .

 ‘ഗുപ്തസാരങ്ങൾ’ എന്നതിന്റെ താത്‌പര്യമതത്രേ .

 എന്നാൽ സ്വന്തം ഭാവനയ്ക്കൊരു കൂട്ട് എന്ന വ്യക്തിനിഷ്ഠ ലക്ഷ്യത്തോടെ ഓടക്കുഴലിനെ ഉപയോഗിക്കുന്നവർ അതിന്റെ വികാരപ്രധാനമായ വശമേ എടുക്കുന്നുള്ളൂ .

 അതിനപ്പുറത്തുള്ള അതിന്റെ ആന്തരികമായ ഉറവകളെ അവർ വിസ്മരിക്കുന്നു .

 ഇതിൽ തപിച്ചുകൊണ്ടുള്ള പ്രരോദനമാണ് ഇവിടെ ഉദ്ധരിച്ച ആദ്യത്തെ രണ്ടുവരികൾ .

 റൂമിയുടെ സംഗീതസങ്കല്പത്തിന്റെ സവിശേഷതകൂടി ഗ്രഹിക്കാൻ സഹായകമാണ്‌ ഈ വരികൾ; സംഗീതം വെറും ‘സെന്റിമെന്റൽ’ ആയിക്കൂടാ എന്നദ്ദേഹം സിദ്ധാന്തിക്കുന്നതുപോലെ .
അറിവ് ഉപരിപ്ലവപരവും ഊഹാധിഷ്ഠിതവുമായിരിക്കരുത്, വിഷയങ്ങളുടെ അഗാധതയെ സ്പർശിക്കുന്നതും മർമമന്വേഷിക്കുന്നതും ഉള്ളറകളിലേക്കിറങ്ങുന്നതുമായിരിക്കണം എന്നുള്ള ഒരു സത്യംകൂടി ഓടക്കുഴലിന്റെ ഈ പ്രരോദനത്തിൽ കവി ഉൾക്കൊള്ളിച്ചിരിക്കുന്നതായി മനസ്സിലാക്കാം .

 ഒന്നിനെക്കുറിച്ചുള്ള അറിവ് എന്ന്‌ പറയുന്നത് അതിന്റെ ബാഹ്യാന്തരങ്ങളെക്കുറിച്ചുള്ള അറിവാണ് .
പഞ്ചേന്ദ്രിയങ്ങൾകൊണ്ട്‌ നേടുന്ന അറിവ് ബാഹ്യാന്തരങ്ങളെക്കുറിച്ചുള്ള അറിവാകുന്നില്ല .

 പഞ്ചേന്ദ്രിയങ്ങൾ ബഹിർമുഖങ്ങളാണ് .

 അവയ്ക്ക് പരിമിതിയുണ്ട് .

 ബോധത്തിന്റെ വ്യാപ്തി ആ പരിമിതിയെ അതിജയിച്ചു വികസിക്കുമ്പോഴാണ് വസ്തുതകളുടെ ആന്തരികവശത്തിലേക്കു ചെല്ലാനാവുക .

 ഇതിനു സഹായകമായിക്കൊണ്ടാണ് മനുഷ്യനിൽ പരമാർഥബോധം പ്രവർത്തിക്കുന്നത് .

 അത് നൈസർഗികമായിത്തന്നെ ഉള്ളതാണ് .
കേവലസത്യമെന്നത് ഭൗതിക ഇന്ദ്രിയങ്ങൾക്ക് അഗോചരമായി സ്ഥിതിചെയ്യുന്നതത്രേ .

 അതിനെ പ്രാപിക്കാൻ ആന്തരികപ്രാപ്തികളെയാണു പ്രയോജനപ്പെടുത്തേണ്ടത് .

 ദൈവദൂതന്മാരെയും ‘ഔലിയാക്കൾ’ എന്ന സിദ്ധപുരുഷന്മാരെയും നിഷേധിക്കുന്നവർ ഈ ആന്തരികവ്യാപ്തികളുടെ നേരെ കണ്ണും മനസ്സും അടച്ചിടുകയാണ് ചെയ്യുന്നത് .

 വിഷയങ്ങളുടെ ആന്തരികവശങ്ങളിലേക്ക് അഥവാ ഗുപ്തസാരങ്ങളിലേക്കു വഴി കാണാതാവലാണ്‌ അതിന്റെ അനന്തരഫലം .
ദൈവദൂതന്മാരോട് ‘നിങ്ങൾ ഞങ്ങളെപ്പോലുള്ള മനുഷ്യർതന്നെ’ എന്ന് ജനങ്ങൾ പറഞ്ഞതായി വിശുദ്ധ ഖുർആനിൽ യാസീൻ സൂറയിൽ രേഖപ്പെടുത്തിയിട്ടുണ്ട് .

 പഞ്ചേന്ദ്രിയങ്ങളുടെ അതല്ലെങ്കിൽ ബാഹ്യചക്ഷുസ്സുകളുടെ തീർപ്പായിരുന്നു അവരെ സംബന്ധിച്ചിടത്തോളം ആ പ്രസ്താവനയിലൂടെ പുറത്തുവന്നത് .

 ‘അവർ ഊഹങ്ങളെയും മനസ്സിന്റെ മോഹങ്ങളെയും പിന്തുടരുന്നേയുള്ളൂ’വെന്ന് വിശുദ്ധ ഖുർആൻ വേറൊരിടത്തു വിലയിരുത്തിയിരിക്കുന്നത് ഇതിനെ സംബന്ധിച്ചാണ്‌ .

 ഊഹത്തിനും മോഹത്തിനും അറിവിന്റെ തുലാസിൽ വിലയില്ല .

 വസ്തുക്കളുടെ യാഥാർഥ്യത്തിലേക്കുള്ള എത്തിച്ചേരലാണത്രേ അറിവ് .
ഓടക്കുഴലിന്റെ രോദനത്തെ റൂമിയുടെതന്നെ രോദനമായി ഗണിക്കുമ്പോൾ മറ്റൊരർഥംകൂടി മേൽ പരിഭാഷപ്പെടുത്തിയ വരികൾക്കുണ്ടെന്നു ഗ്രഹിക്കാം .

 റൂമിയെ ശരിക്കറിയാത്തവരായിരുന്നു അദ്ദേഹത്തിന്റെ സമകാലികർ .

 ആ ഓടക്കുഴലിന്റെ നാദം മാത്രമേ അവർ കേട്ടുള്ളൂ, അതിന്റെ പൊരുൾ ശ്രദ്ധിക്കാൻ കൂട്ടാക്കിയതേയില്ല .

 അതിനാൽ ജീവിതകാലത്ത് അദ്ദേഹത്തിന് അവഗണനയും ബഹിഷ്‌കരണാദി ദ്രോഹങ്ങളും അനുഭവിക്കേണ്ടതായും വന്നു .
ആധ്യാത്മികവും ആന്തരികവുമായ അന്ധതയിൽനിന്നുകൊണ്ട് അദ്ദേഹത്തെ ദ്രോഹിക്കുകയായിരുന്നു അവർ .

 ഒന്നിനെ അറിയണമെങ്കിൽ അതിന്റെ ബാഹ്യാന്തരങ്ങളെ അറിയണമെന്നു പറയുമ്പോൾ വസ്തുക്കളുടെ ബാഹ്യാന്തരങ്ങൾക്കിടയിലെ വൈരുധ്യത്തെയല്ല അതു സൂചിപ്പിക്കുന്നത് .

 ബാഹ്യാന്തരങ്ങളെ സമഞ്ജസമായി ഉൾക്കൊണ്ടു കാണാതിരിക്കുകയെന്ന ദൗർബല്യം ബഹിർമുഖങ്ങളായ പഞ്ചേന്ദ്രിയങ്ങളുടേതാണ് .
‘എൻ വിലാപം തന്നെയെൻ പൊരുളു’മെന്ന കവിപ്രസ്താവത്തിലെ ‘വിലാപം’ ബാഹ്യവശത്തെയും ‘പൊരുൾ’ആന്തരികവശത്തെയുമാണ് കുറിക്കുന്നത് .

 കവിയുടെ വിചാരംതന്നെ കവിയുടെ വാക്കും, ദുഃഖം തന്നെ വിലാപവും, അകം തന്നെ പുറവും, രഹസ്യംതന്നെ പരസ്യവും, ഭാവനതന്നെ ആവിഷ്‌കരണവും .

 പക്ഷേ, കവി വിലപിക്കുന്നതു കാണുന്ന കണ്ണും കേൾക്കുന്ന കാതും ആ വിലാപത്തിന്റെ പിന്നിലെ രഹസ്യം ഉൾക്കൊള്ളുന്നില്ലെന്നതാണ് പ്രശ്നം .
പഞ്ചേന്ദ്രിയങ്ങളുടെ പരിമിതി പ്രകടമാവുകയാണിവിടെ .

 അസ്തമിക്കാത്ത സൂര്യൻ അസ്തമിക്കുന്നതായും വാഹനയാത്രയിൽ സഞ്ചരിക്കാത്ത വൃക്ഷങ്ങൾ സഞ്ചരിക്കുന്നതായും കാണുന്ന കണ്ണാണ് മനുഷ്യന്റെത് .

 മുൻ പരിചയമില്ലാത്ത സ്വരങ്ങളുടെയെല്ലാം യാഥാർഥ്യത്തിനുനേരേ ബധിരമാകുന്ന കാതാണവന്റെത് .

 അതുപോലെ ഓരോ ഇന്ദ്രിയവും പരിമിതിക്കു വിധേയമാണ് .

 പഞ്ചേന്ദ്രിയങ്ങൾ ബഹിർമുഖങ്ങളായതിനാൽത്തന്നെ അവയ്ക്ക് ഒരാളുടെ അന്തർമണ്ഡലത്തിലേക്ക് പ്രവേശിക്കാനാവില്ല .
അതിനാൽ ഒരാളുടെ ആന്തരികാവസ്ഥ അയാളുടെ തന്നെ വാക്കിലൂടെയാണ് പ്രകടമാകുന്നതും ഗ്രാഹ്യമാകുന്നതും .

 അതുകൊണ്ടാണ് കവി തന്റെ ഉള്ള് തന്റെ തന്നെ വിലാപത്തിൽനിന്ന് വായിച്ചെടുക്കാൻ പറയുന്നത് .

 ‘ഈ വീണാനാദത്തിൽ എന്റെ മനോമന്ത്രം കേൾക്കൂ,’ കവി തന്റെ ശ്രോതാക്കളെ ഇങ്ങനെ ഒരിടത്ത് അഭിസംബോധന ചെയ്യുന്നുണ്ട് .

 മനസ്സിന്റെ അവസ്ഥകൾക്കു സാക്ഷി വാക്കും പ്രവൃത്തിയും തന്നെ .
ഇതുവരെ പ്രതിപാദിച്ച ആശയങ്ങൾക്കുള്ള തെളിവും ഉദാഹരണവുമാണ് തുടർന്നുള്ള വരിയിൽ വായിക്കാനാവുന്നത് .

 ആത്മാവിന്റെ പാർപ്പ് ശരീരത്തിലായിരുന്നിട്ടും ശരീരം ആത്മാവിനെ ഉൾക്കൊള്ളുന്നതായിരുന്നിട്ടും ആർക്കും ആത്മാവിനെ കാണാനാവുന്നില്ല എന്നതാണ് വസ്തുത .

 ആത്മാവ് ശരീരത്തിൽ തന്നെയാണ് .

 ശരീരത്തിലായിക്കൊണ്ടാണ്, ശരീരത്തിനുപുറേമയായിക്കൊണ്ടല്ല അത് സ്ഥിതി ചെയ്യുന്നതും പ്രവർത്തിക്കുന്നതും .
ആത്മാവിന്റെ സാന്നിധ്യംകൊണ്ടും സ്വാധീനംകൊണ്ടുമാണ് ശരീരം പ്രവർത്തിക്കുന്നത് .

 ഇതിനർഥം ശരീരം സ്വയം ഒരു യാഥാർഥ്യമായി ഗണിക്കപ്പെടേണ്ട ഒന്നല്ല, എന്നല്ല .

 ശരീരത്തിന് അതിന്റെതായ സവിശേഷതയുള്ളതായിട്ടുതന്നെ കാണണം .

 ഓരോരുത്തരുടെയും വ്യക്തിത്വം പ്രകടമാകുന്നതും സ്വഭാവം തെളിയുന്നതും ശരീരത്തിലൂടെയാണ് .

 ശരീരമില്ലെങ്കിൽ എങ്ങനെ സുഹൃത്തിന്റെ മുമ്പിൽ സുസ്മേരവദനനായി നിൽക്കാൻ പറ്റും .
എങ്കിലും ഉള്ളിലുള്ളതാണ് ശരീരത്തിലൂടെ പ്രദർശിപ്പിക്കപ്പെടുന്നത് എന്നർഥത്തിൽ ആത്മാവിനെ സംബന്ധിച്ചിടത്തോളം ശരീരം ഉപാധിതന്നെ .

 ശരീരത്തിൽക്കൂടിയുള്ള ആത്മാവിന്റെ പ്രകാശനത്തെയാണ് മനുഷ്യനെന്നു പറയുന്നത് .

 എന്നാൽ ആത്മാവിന് ഇത്രയൊക്കെ ബന്ധം ശരീരത്തോടുണ്ടായിട്ടും ആരും ആത്മാവിനെ കാണുന്നില്ല .

 കാരണം ആത്മാവ് കേവലദ്രവ്യമാകുന്നു .

 ശരീരത്തിന് ആത്മാവിന്റെ, അതിലെ സാന്നിധ്യത്തെപ്പറ്റി ബോധമുണ്ട് .

 എങ്കിലും അത് ആത്മാവിനെ കാണുന്നില്ല .
ബഹിർമുഖങ്ങളായ പഞ്ചേന്ദ്രിയങ്ങളിലൊന്നാണല്ലോ അനുരാഗത്തിന്റെ കൊടുംതാപവും ശക്തിയും ഓടക്കുഴലിനെ അഗ്നിമയമാക്കുന്നതെന്നാണ്‌ ഒടുവിലത്തെ നാലു വരികളുൾക്കൊള്ളുന്ന സാരം .

 സ്വയം പരീക്ഷിച്ചറിഞ്ഞതും താലോലിച്ചു കൊണ്ടുനടന്നതുമായ അനുഭൂതിവിശേഷത്തിന്റെ ആവിഷ്‌കരണമായതിനാൽ കവിയുടെ വാക്കുകൾ കൂടുതൽ ഊർജസ്സ്വലത കൈവരിച്ചിരിക്കുന്നത് കാണാം, ഈ വരികളിൽ .

 ഒരനുരാഗി ഓടക്കുഴലൂതുമ്പോൾ, അതല്ലെങ്കിൽ വീണ വായിക്കുമ്പോൾ, അയാളുടെ ഹൃദയാന്തരാളത്തിൽനിന്ന് ശ്വസനനാളം വഴി ശ്രോതാവിന്റെ കർണപുടങ്ങളിലേക്കു പ്രവഹിക്കുന്നത് അനുരാഗത്തിന്റെ തീജ്ജ്വാലയാണ് .

 ശ്രോതാവിന് പൊള്ളലേല്പിക്കും ആ തീജ്ജ്വാല .

 അയാളുടെ ആത്മാവ് അതേറ്റ്‌ പുളയും .

 അതിൽ ദഹിച്ച് ഒരുപക്ഷേ, സ്ഫുടമായിത്തീരും ആ ആത്മാവ് .

 തുരുമ്പുപിടിച്ച മനസ്സിനെ ശുദ്ധി ചെയ്ത് കടഞ്ഞുതെളിച്ച് ഉജ്ജ്വലമാക്കാൻ മാത്രം ശക്തമായിരിക്കുമത് .