                    
-----------------------------------                    

Domain: Articles                    

Paper: Deshabhimani                    

-----------------------------------                 

ഇന്ത്യയില്‍ വാക്കുകള്‍ നിഘണ്ടു വിട്ടുപോകുന്ന കാലമാണ് ഇത് .

 അമര്‍ത്യസെന്നിനെക്കുറിച്ചുള്ള ഡോക്യുമെന്ററിയില്‍നിന്ന് ചില വാക്കുകള്‍ നീക്കം ചെയ്യണമെന്ന് സെന്‍സര്‍ബോര്‍ഡ് നിര്‍ദേശിച്ചത് ഏതാനും ദിവസങ്ങള്‍ക്കുമുമ്പാണല്ലോ .

 'പശു, ഗുജറാത്ത്, ഇന്ത്യയെക്കുറിച്ചുള്ള ഹിന്ദുകാഴ്ചപ്പാട്, ഹിന്ദു ഇന്ത്യ' എന്നീ വാക്കുകളാണ് ഇപ്പോള്‍ ഈ പട്ടികയില്‍ ഇടംപിടിച്ചിരിക്കുന്നത് .

 ഇവയ്ക്കുപകരം 'ബീപ്' ശബ്ദം കേള്‍പ്പിച്ചാല്‍മതി എന്നാണ് ഉത്തരവ് .

 ഇനിയും പല വാക്കുകളും നിരോധിച്ചേക്കാം .

 മുസ്ളിം, ന്യൂനപക്ഷം, ബീഫ്, ദളിതര്‍, ജാതി സമ്പ്രദായം, ദുരഭിമാനകൊല, ബാബ്റിമസ്ജിദ്, മതനിരപേക്ഷത തുടങ്ങിയ വാക്കുകള്‍ക്ക് വലിയ സാധ്യതയുണ്ട് .

 നാം, എന്ന്, ഏത് വാക്ക് അവസാനമായി ഉപയോഗിക്കാന്‍ പോകുന്നുവെന്ന് പറയാനാകാത്ത അവസ്ഥ .

 നമുക്ക് പരസ്പരം ഒന്നും പറയാനാകാത്ത നാളുകള്‍ വന്നുചേരുകയാണോ .
സെന്‍സര്‍ബോര്‍ഡ് ഈ വിധം വാക്കുകളെ നിരോധിക്കുമ്പോള്‍, ഇതിനു സമാന്തരമായി ചില വാക്കുകള്‍ നിര്‍ബന്ധമായും പറഞ്ഞുകൊള്ളണമെന്ന് ഹിന്ദുത്വ സംഘടനകള്‍ മറുവശത്ത് ശഠിക്കുന്നുമുണ്ട് .

 'ഭാരത് മാതാ കീ ജയ്' വിളിക്കാത്തതിന് ഉത്തര്‍പ്രദേശിലെ ഒരു വ്യാപാരിയെ മര്‍ദിച്ചത് ഓര്‍ക്കുക .

 ചില ഭക്ഷണങ്ങളുടെ ഉപയോഗവും, ചില പ്രവൃത്തികളില്‍ ഏര്‍പ്പെടുന്നതും (ഉദാഹരണമായി, ഇറച്ചിവെട്ട്, കാലികളെ കടത്ത്) ഇവര്‍ നിയമവിരുദ്ധമായി പ്രഖ്യാപിച്ചിരിക്കുന്നു .

 ഇത്തരം കാര്യങ്ങള്‍ചെയ്യുന്നവരെ ഇവര്‍തന്നെ തെരുവില്‍ തല്ലിക്കൊല്ലുകയും ചെയ്യുന്നു .

 പലവിധ നിരോധനങ്ങളുടെ 'ക്ളിയറന്‍സ് സെയ്ലാണ്' നമ്മുടെ രാജ്യത്ത് ഇപ്പോള്‍ നടക്കുന്നത് .
ജനാധിപത്യത്തെ 'ആശയങ്ങളുടെ സ്വതന്ത്രവിപണി'യെന്ന് വിശേഷിപ്പിച്ചത് അമേരിക്കന്‍ സുപ്രീംകോടതിയിലെ മുന്‍ ജഡ്ജി, ഒളിവര്‍ വെന്‍ഡല്‍ ഹോമാണ് .

 സ്വാതന്ത്യ്രമാണ് ജനാധിപത്യത്തിന്റെ കാതല്‍ എന്നാണ് ഹോം പറഞ്ഞുവച്ചത് .

 സ്വന്തമായി കൊടിയും ഭരണഘടനയും പാര്‍ലമെന്റും ഉണ്ടായതുകൊണ്ടുമാത്രം അത് പുലരുന്നില്ലെന്നു സാരം .

 യോജിപ്പും യുക്തിപരമായ വിയോജിപ്പും അഭിപ്രായസ്വാതന്ത്യ്രവും (Freedom of Expression), അഭിപ്രായാനന്തര സ്വാതന്ത്യ്രവുമൊക്കെ (Freedom after Expression)  ജനാധിപത്യത്തില്‍ സുപ്രധാനമാണ് .

 നിര്‍ഭാഗ്യവശാല്‍ ഇവതന്നെയാണ് നമുക്ക് ഇപ്പോള്‍ നഷ്ടപ്പെട്ടുകൊണ്ടിരിക്കുന്നത് . 
സ്വാതന്ത്യ്രത്തിന്റെ ആദ്യനാളുകളില്‍ത്തന്നെ ഇതിന്റെ ലക്ഷണങ്ങള്‍, ചെറിയ അളവിലാണെങ്കിലും, കണ്ട് തുടങ്ങിയിരുന്നു .

 രണ്ട് വിരുദ്ധ ദിശകളിലാണ് അന്ന് നമ്മുടെ രാജ്യം നടന്നുനീങ്ങിയത് .

 ഒരു വശത്ത് പലവിധത്തിലുള്ള സംവാദങ്ങള്‍ ഭരണകൂടം പ്രോത്സാഹിപ്പിച്ചു .

 മതനിരപേക്ഷത, ഭാഷ, മതം, വംശീയത, വിദേശനയം തുടങ്ങിയവയൊക്കെ ഈ വിധം ചര്‍ച്ചചെയ്യപ്പെട്ട കാര്യങ്ങളാണ് .

 ഗാന്ധിജിതന്നെ സംവാദത്തിന്റെ പിതാവായിരുന്നല്ലോ .

 പലരുമായി- കമ്യൂണിസ്റ്റുകാരുമായി, കോണ്‍ഗ്രസുകാരുമായി, ശാസ്ത്രജ്ഞരുമായി, പൌരോഹിത്യവിഭാഗവുമായി, തീവ്രവാദികളുമായി, ഹിന്ദു മുസ്ളിം മതമൌലികവാദികളുമായി- അദ്ദേഹം സംവാദത്തില്‍ ഏര്‍പ്പെട്ടു .

 ഗോമാംസ നിരോധനം, മതനിരപേക്ഷത, ജാതിസമ്പ്രദായം, പഞ്ചായത്തിരാജ്, ആത്മീയത, ആധുനികത ഇവയൊക്കെ ചര്‍ച്ചചെയ്യപ്പെട്ടു .

 'ആര്‍ഗ്യുമെന്റേറ്റീവ് ഇന്ത്യന്റെ' നല്ലനാളുകളായിരുന്നു അതെന്ന് നിസ്സംശയം പറയാം .
എന്നാല്‍, മറുവശത്ത് സ്വാതന്ത്യ്രത്തെ നിഷേധിക്കുന്ന പല നിയമങ്ങള്‍ കൊണ്ടുവരാന്‍ ഭരണകൂടം അമാന്തം കാണിച്ചതുമില്ല .

 ഏറ്റവും വലിയ വിരോധാഭാസം, ഇതിനായി നാം ആശ്രയിച്ചത് കൊളോണിയല്‍ നിയമങ്ങളെ ആയിരുന്നു എന്നതാണ് .

 ഇവയില്‍ പലതും എഴുതി ഉണ്ടാക്കിയത് നാം ഇന്ന് അവജ്ഞയോടെ കാണുന്ന മെക്കാളെ പ്രഭുവായിരുന്നു എന്നത് ഈ വിരോധാഭാസത്തിന്റെ മാറ്റ് വര്‍ധിപ്പിക്കുന്നു .

 ഇന്ത്യന്‍ പീനല്‍ കോഡിലെ സെക്ഷന്‍ 124 എ, 153, 153 എ, 295, 295 എ, 298, 499, 500, 505 തുടങ്ങിയവ ഇതിന്റെ ഉദാഹരണങ്ങളാണ് .
ഇതില്‍ സെക്ഷന്‍ 124 എയ്ക്ക് അല്‍പ്പം വിശദീകരണം ആവശ്യമുണ്ട് .

 രാജ്യദ്രോഹമാണ് ഇതിലെ പരാമര്‍ശവിഷയം .

 ഇതിനെതിരെ ഗാന്ധിജിതന്നെ രംഗത്തുവന്നിരുന്നു എന്നത് സ്മരണീയമാണ് .

 1929ല്‍ യങ് ഇന്ത്യയില്‍ എഴുതിയ എഡിറ്റോറിയലില്‍ ഇതിനെ അദ്ദേഹം നിശിതമായി വിമര്‍ശിക്കുകയും രാജ്യവ്യാപകമായ പ്രക്ഷോഭത്തിന് ആഹ്വാനം ചെയ്യുകയും ഉണ്ടായി .

 "നിയമം എന്ന പദത്തിന്റെ അവഹേളനമാണ് ഇതെന്നും, ആഹാരത്തിലായാലും നിരാഹാരത്തിലായാലും ഇത് നമ്മുടെ ശിരസിനു മുകളില്‍ തൂങ്ങിക്കിടക്കുന്ന വാളാണെന്നും'' അദ്ദേഹം എഴുതി .
എന്നാല്‍, സ്വാതന്ത്യ്രാനന്തരം ഇതിനെ നാം നിലനിര്‍ത്തി എന്നുമാത്രമല്ല, അതിന്റെ വ്യാപ്തി പരമാവധി വിപുലീകരിക്കുകയും ചെയ്തു .

 ഇവിടെയും ഒരു വിരോധാഭാസമുണ്ട് .

 ഇതിനായി ഇന്ത്യന്‍ ഭരണകൂടം ചൂണ്ടിക്കാണിച്ച ഒരു സുപ്രധാന ന്യായീകരണം ഗാന്ധിജിയുടെ വധമായിരുന്നു .

 അങ്ങനെ ഗാന്ധിജി പല്ലും നഖവും ഉപയോഗിച്ച് എതിര്‍ത്തതിനെ അദ്ദേഹത്തിന്റെ പേരില്‍ത്തന്നെ നാം മാമോദിസമുക്കി കുടിയിരുത്തി .
ഭരണഘടനയുടെ 19(1)ല്‍ പറഞ്ഞിരിക്കുന്ന സ്വാതന്ത്യ്രത്തിനുമേല്‍ പുത്തന്‍ നിയന്ത്രണങ്ങള്‍ ഏര്‍പ്പെടുത്താനും ഇതേ കാലയളവില്‍ നാം തുനിഞ്ഞു .

 ഒന്നാമത്തെ ഭരണഘടനാ ഭേദഗതിവഴി ക്രമസമാധാനവും വിദേശരാജ്യങ്ങളുമായുള്ള സുഹൃത്ബന്ധവും സ്വാതന്ത്യ്രത്തെ നിയന്ത്രിക്കാനുള്ള ഉപാധികളാകുന്നത് ഇങ്ങനെയാണ് .

 ഇതേകാലയളവിലാണ് കരുതല്‍ തുറങ്കല്‍ നിയമം കൊണ്ടുവന്നതും .

 ഇതിനുശേഷവും പലകാരണങ്ങള്‍ ചൂണ്ടിക്കാട്ടി- വര്‍ഗീയസംഘര്‍ഷം, തീവ്രവാദപ്രവര്‍ത്തനം, വിഘടന വാദം- പുത്തന്‍നിയമങ്ങള്‍ നിയമപുസ്തകത്തില്‍ എഴുതിച്ചേര്‍ക്കപ്പെട്ടു .

 MISA, COFEPOSA, AFSPA, TADA, NSA H  ഇതിന്റെ ചില ഉദാഹരണങ്ങള്‍മാത്രം .

 ഇവയുടെയെല്ലാം ഉപയോഗവും ദുരുപയോഗവും കഴിഞ്ഞകാലങ്ങളില്‍ നാം ആവോളം കാണുകയും ചെയ്തു .
'ചെക്കോവ് നിയമമാണ്' ([Anton] Chekhov Law)  പെട്ടെന്ന് ഓര്‍മയില്‍ വരുന്നത് .

 നാടകത്തിലെ ആദ്യരംഗത്ത് പ്രദര്‍ശിപ്പിക്കപ്പെടുന്ന ആയുധം അതിന്റെ  മൂന്നാമത്തെ രംഗത്ത് ഉപയോഗിക്കുമെന്നാണ് അദ്ദേഹം സൂചിപ്പിച്ചത് .

 ഭരണകൂടങ്ങളുടെ കൈയില്‍ പുത്തന്‍ ആയുധങ്ങള്‍ വന്നുചേര്‍ന്നാല്‍ അവ താമസംവിനാ ഉപയോഗിക്കുമെന്നാണ് വ്യംഗ്യാര്‍ഥം .  ഇതുതന്നെയാണ് കരുതല്‍ തുറങ്കല്‍ നിയമങ്ങളുടെ കാര്യത്തിലും സംഭവിക്കുന്നത് .

 അവ ഒരിക്കല്‍ പാസാക്കിയാല്‍ ഭരണകൂടങ്ങള്‍ യഥേഷ്ടം അവയെ ജനങ്ങള്‍ക്കെതിരെ ഉപയോഗിക്കുമെന്ന കാര്യത്തില്‍ സംശയംവേണ്ട .
ഇതിനെയെല്ലാം കടത്തിവെട്ടുന്നതാണ് ഇപ്പോള്‍ നമ്മുട രാജ്യത്ത് സംഭവിച്ചുകൊണ്ടിരിക്കുന്നത് എന്നാണ് ലേഖനത്തിന്റെ തുടക്കത്തില്‍ വിവരിച്ച കാര്യങ്ങള്‍ സൂചിപ്പിക്കുന്നത് .

 വിവരാവകാശത്തിന്റെയും വിവര സാങ്കേതികവിദ്യയുടേതുമായ ഈ ലോകത്ത് വാക്കുകള്‍ക്ക് വിലക്കേര്‍പ്പെടുത്തുന്നത് വൈരുധ്യംതന്നെ .

 ഇതിനെ ഒറ്റപ്പെട്ട സംഭവമായി കാണാനുമാകില്ല .

 എതിര്‍ സ്വരങ്ങള്‍ ഉച്ചരിക്കുന്നവരെ ചില ഹിന്ദുത്വസംഘടനകളില്‍പ്പെട്ടവര്‍ ഇല്ലായ്മചെയ്തതും, തങ്ങള്‍ക്ക് ഇഷ്ടമില്ലാത്ത ടെലിവിഷന്‍ ചാനലുകളുടെ സംപ്രേഷണം ഭരണകൂടം തടഞ്ഞതും ഇനിയും മറക്കാറായിട്ടില്ല .

 അടുത്തകാലത്ത് എന്‍ഡിടിവിയിലെ പ്രണോയ്റോയിക്കെതിരെ നടത്തിയ നീക്കങ്ങള്‍ ഇതിന്റെ മറ്റൊരു ഉദാഹരണമായി നില്‍ക്കുന്നു .