                    
-----------------------------------                    

Domain: Columns                    

Paper: Deshabhimani                    

-----------------------------------                 

നടന്‍ ദിലീപിന്റെ അറസ്റ്റ് ഉയര്‍ത്തിയ ആരവങ്ങള്‍ക്കിടയിലും കോഴിയായിരുന്നു കഴിഞ്ഞയാഴ്ച കേരളത്തിലെ താരം .

 കോഴി വ്യാപാരത്തിന്റെ കുത്തക കൈയാളുന്ന ഒരു വ്യാപാരി കേരള സര്‍ക്കാരിനെ വെല്ലുവിളിക്കാന്‍ ശ്രമിക്കുന്നുവെന്ന് കേരള ധനമന്ത്രി പറയുന്ന സ്ഥിതിയിലേക്ക് കാര്യങ്ങളെത്തി .

 പ്രതിദിനം ശരാശരി 10 ലക്ഷം കോഴികളാണ് കേരളത്തില്‍ കച്ചവടംചെയ്യപ്പെടുന്നതെന്ന കാര്യം പരിഗണിക്കുമ്പോള്‍ ധനമന്ത്രിയുടെ നിലപാടിന്റെ ഗൌരവമേറുന്നു .

 ഇതില്‍ ഏതാണ്ട് 80 ശതമാനത്തോളവും തമിഴ്നാട്ടില്‍നിന്ന് ഇറക്കുമതിചെയ്യുന്ന കോഴികളാണെന്നതാണ് നിര്‍ണായകമായ മറ്റൊരു കാര്യം .

 അതുകൊണ്ടാണ് ഈ ഇറക്കുമതി വ്യാപാരത്തിന്റെ കുത്തകക്കാരന് സംസ്ഥാനത്തെ കോഴിവിപണിയെ ജാമ്യത്തടവില്‍ പിടിക്കാന്‍കഴിയുന്നത് .

 

ഇത് വാസ്തവത്തില്‍ കോഴിവിപണിയുടെ മാത്രം കാര്യമല്ല .

 ഏതാനും മാസംമുമ്പ് അരിയുടെ കാര്യത്തില്‍ ഇതേ പ്രശ്നമുണ്ടായി .

 അന്ന് അരിവിതരണം തടഞ്ഞത് ആന്ധ്രയിലെ അരിവ്യാപാരികളായിരുന്നുവെന്നു മാത്രം .

 മുല്ലപ്പെരിയാര്‍ അണക്കെട്ട്വിവാദം ആളിപ്പടര്‍ന്നപ്പോള്‍ കേരളത്തിലേക്കുള്ള പച്ചക്കറിയുടെയും പൂക്കളുടെയും വരവു തടഞ്ഞത് മറക്കാറായിട്ടില്ലല്ലോ .

 എന്തിന്, ഇതര സംസ്ഥാന തൊഴിലാളികളെ സപ്ളൈചെയ്യുന്ന ലേബര്‍ കോണ്‍ട്രാക്ടര്‍മാര്‍ ഒന്നിച്ചുശ്രമിച്ചാല്‍ കേരളത്തില്‍ ജനജീവിതം പാടേ സ്തംഭിപ്പിക്കാന്‍ കഴിയുമെന്നിടത്താണ് കാര്യങ്ങള്‍ നില്‍ക്കുന്നത് .

 ഇനി പ്രത്യക്ഷത്തില്‍ ഇതുമായി ബന്ധമില്ലാത്ത മറ്റൊരു പ്രശ്നത്തിലേക്കു വരാം .

 

കഴിഞ്ഞ എത്രയോ ദശാബ്ദങ്ങളായി ഗള്‍ഫ് രാജ്യങ്ങളില്‍നിന്നുള്ള പണത്തിന്റെ വരവില്‍ നാള്‍ക്കുനാള്‍ വര്‍ധന മാത്രമാണ് ഉണ്ടായിരുന്നതെങ്കില്‍ ഇക്കഴിഞ്ഞവര്‍ഷം ഇതാദ്യമായി ഗള്‍ഫ് പ്രവാസികളടെ പണമയക്കലില്‍ ഇടിവിന്റെ പ്രവണത ദൃശ്യമായിത്തുടങ്ങിയിരിക്കുന്നു .

 എണ്ണയധിഷ്ഠിത സമ്പദ്വ്യവസ്ഥകളില്‍ അനുഭവപ്പെടുന്ന മാന്ദ്യവും തല്‍ഫലമായി ഊര്‍ജിതപ്പെടുന്ന സ്വദേശിവല്‍കരണവും നിമിത്തം ഗള്‍ഫ്നാടുകളിലെ തൊഴിലവസരങ്ങള്‍ ചുരുങ്ങുന്നതാണ് ഈ പ്രവണതയുടെ അടിസ്ഥാനകാരണം .

 സൌദി അറേബ്യ ഉള്‍പ്പെടെയുള്ള മിക്ക ഗള്‍ഫ്രാജ്യങ്ങളില്‍നിന്നും വന്‍തോതില്‍ മലയാളികള്‍ തിരിച്ചുവരികയാണ് .

 അറബ്മേഖലയില്‍ ഇപ്പോള്‍ രൂപപ്പെട്ടിരിക്കുന്ന രാഷ്ട്രീയ പ്രതിസന്ധി ഗള്‍ഫ്മേഖലയെ കൂടുതല്‍ പ്രശ്നകലുഷിതമാക്കാനിടയുള്ള സാഹചര്യത്തില്‍, തിരികെവരുന്ന ഗള്‍ഫ് മലയാളികളുടെ സംഖ്യയില്‍ വലിയ കുതിച്ചുചാട്ടംതന്നെ ആസന്നഭാവിയില്‍ പ്രതീക്ഷിക്കേണ്ടതുണ്ട് .

 

മേല്‍പ്പറഞ്ഞ രണ്ട് പ്രശ്നങ്ങളില്‍നിന്നും പ്രത്യക്ഷത്തില്‍ വ്യത്യസ്തമായ മറ്റൊരു പ്രശ്നംകൂടി പരിഗണിക്കാം .

 അത് കേരളത്തിന്റെ കാര്‍ഷികോല്‍പ്പന്നങ്ങളുടെ വിലത്തകര്‍ച്ചയാണ് .

 ആഗോളീകരണത്തിന്റെ അനന്തരഫലങ്ങള്‍ റബര്‍, കാപ്പി, തേയില, ഏലം, കുരുമുളക് തുടങ്ങി സര്‍വ ഉല്‍പ്പന്നങ്ങളുടെയും വിലയില്‍ അനിശ്ചിതത്വം സൃഷ്ടിച്ചിരിക്കുകയാണ് .

 

ആഗോളവിപണിയിലെ ചോദനമായിരുന്നു ഈ ഉല്‍പ്പന്നങ്ങളുടെയെല്ലാം വില നിര്‍ണയിച്ചിരുന്നത് .

 2008ല്‍ തുടങ്ങി ഇപ്പോഴും തുടരുന്ന ലോക സാമ്പത്തികപ്രതിസന്ധിയുടെ പ്രത്യാഘാതം തൊഴിലില്ലായ്മയുടെയും വേതനശോഷണത്തിന്റെയുമെല്ലാം രൂപത്തില്‍ വികസിത മുതലാളിത്തരാജ്യങ്ങളിലെ വിപണികളെ ഗ്രസിച്ചിരിക്കുന്നു .

 ഇതാണ് നമ്മുടെ കാര്‍ഷിക പ്രതിസന്ധിയെ രൂക്ഷമാക്കിയത് .

 
അപ്പോള്‍, നമ്മുടെ മുന്നിലുള്ള ചിത്രമിതാണ്: നമുക്കുവേണ്ട ഉല്‍പ്പന്നങ്ങള്‍ക്കുവേണ്ടി നമ്മള്‍ മറ്റു വിപണികളെ ആശ്രയിക്കുന്നു .

 നമ്മള്‍ ഉല്‍പ്പാദിപ്പിക്കുന്നവയ്ക്കുവേണ്ടിയും, അത് മനുഷ്യവിഭവമോ കാര്‍ഷികവിഭവമോ എന്തുമാകട്ടെ, നമ്മള്‍ മറ്റ് വിപണികളെ ആശ്രയിക്കുന്നു .

 എന്നിട്ട് ഉപഭോക്തൃ സംസ്ഥാനമെന്ന ചെല്ലപ്പേരില്‍ നമ്മള്‍ അഭിരമിച്ചുകൊണ്ടേയിരിക്കുന്നു .

 

ഇവിടെയാണ് 2008ലെ ചൈനീസ്മാതൃക പ്രസക്തമാകുന്നത് .

 2008ല്‍ ആഗോള സാമ്പത്തിക പ്രതിസന്ധിയുടെ നീര്‍ച്ചുഴിയിലേക്ക് ലോകം കൂപ്പുകുത്തിയപ്പോള്‍ വികസിത മുതലാളിത്ത രാജ്യങ്ങളിലെ സര്‍ക്കാരുകള്‍ ബില്യന്‍കണക്കിന് ഡോളറിന്റെ ഉത്തേജക പദ്ധതികള്‍ പ്രഖ്യാപിച്ചു .

 കുഴപ്പത്തില്‍ അകപ്പെട്ട കൂറ്റന്‍ കോര്‍പറേറ്റ് ഭീമന്മാരെ കരകയറ്റുന്നതിനായിരുന്നു ഉത്തേജകപദ്ധതികളത്രയും ചെലവഴിക്കപ്പെട്ടത് .

 ഇന്ത്യയിലും സ്ഥിതി ഭിന്നമായിരുന്നില്ല .

 വയബിലിറ്റി ഗ്യാപ് ഫണ്ട് എന്നും മറ്റുമുള്ള പേരുകളില്‍ പ്രഖ്യാപിക്കപ്പെട്ട ഉത്തേജകപദ്ധതികളെല്ലാം കോര്‍പറേറ്റുകള്‍ക്ക് കൈത്താങ്ങ് കൊടുക്കുന്നതിനുവേണ്ടിയായിരുന്നു .

 എന്നാല്‍ ചൈനയാകട്ടെ 500 ബില്യന്‍ ഡോളറിന്റെ ഉത്തേജകപദ്ധതി പ്രഖ്യാപിച്ചത് അവിടത്തെ ആഭ്യന്തരചോദനം മെച്ചപ്പെടുത്തുന്നതിനായിരുന്നു .

 കൂടുതല്‍ തൊഴിലവസരങ്ങള്‍ സൃഷ്ടിച്ചും വേതനം മെച്ചപ്പെടുത്തിയും ആഭ്യന്തര ക്രയശേഷി കൂട്ടുകയെന്നതായിരുന്നു അവര്‍ സ്വീകരിച്ച തന്ത്രം .

 2008 വരെ ചൈനീസ് സമ്പദ്വ്യവസ്ഥ വളര്‍ന്നത് വിദേശവിപണിയെ കണക്കറ്റ് ആശ്രയിച്ചാണെങ്കില്‍ പിന്നീടുള്ള വര്‍ഷങ്ങളില്‍ അവിടത്തെ ആഭ്യന്തരവിപണി ഉണര്‍ന്നുതുടങ്ങി .

 അതിന് അവരെ സഹായിച്ചത് മുന്‍പറഞ്ഞ 500 ബില്യന്‍ ഡോളറിന്റെ ഉത്തേജകപദ്ധതിയായിരുന്നു .

 

കേരളത്തിന് ചൈനയുടെ അനുഭവം വലിയൊരു സന്ദേശമാണ് നല്‍കുന്നത് .

 വിദേശത്തുനിന്ന് മടങ്ങിവരുന്ന തൊഴില്‍ നൈപുണ്യവും ശേഷിയുമുള്ള വലിയവിഭാഗം ജനതയെ നമ്മുടെ കാര്‍ഷിക, കാര്‍ഷികാനുബന്ധ മേഖലയിലേക്ക് വിന്യസിക്കാന്‍ കഴിഞ്ഞാല്‍ കേരളത്തിന് ആവശ്യമായ ഭക്ഷ്യോല്‍പ്പന്നങ്ങള്‍ ഇവിടെ ഉല്‍പ്പാദിപ്പിക്കാന്‍കഴിയും .

 ഇതരസംസ്ഥാന തൊഴിലാളികള്‍ക്ക് നമ്മള്‍ സംവരണംചെയ്തുവച്ചിരിക്കുന്ന ചെറുകിട തൊഴിലുകളിലും ഇത്തരമൊരു സമീപനം സാധ്യമാണ് .

 പക്ഷേ ഇത് സാക്ഷാല്‍കൃതമാകണമെങ്കില്‍ നമ്മുടെ ശീലങ്ങളിലും സമ്പ്രദായങ്ങളിലും മാത്രമല്ല മാറ്റമുണ്ടാകേണ്ടത്, ചില അടിസ്ഥാന ധാരണകളില്‍കൂടിയാണ് .

 ഉദാഹരണത്തിന്, റബര്‍കൃഷിയെക്കുറിച്ചുള്ള ധാരണകള്‍ .

 കേരളത്തിന്റെ ഭക്ഷ്യ സ്വയംപര്യാപ്തതയ്ക്ക് ഏറ്റവും വലിയ വിലങ്ങുതടി റബറാണെന്നതാണ് യാഥാര്‍ഥ്യം .

 അത് ഉള്‍ക്കൊള്ളാന്‍ കഴിഞ്ഞാല്‍ നമുക്കു വേണ്ട ഭക്ഷ്യോല്‍പ്പന്നങ്ങള്‍ കൃഷിചെയ്യാന്‍ ആവശ്യമായ ഭൂമി ഇവിടെത്തന്നെ ലഭ്യമാക്കാന്‍ കഴിയും .

 ഇത്തരത്തില്‍ നമ്മുടെ ധാരണകളെ അപനിര്‍മിക്കാന്‍ നാം തയ്യാറായാല്‍ കേരളത്തിന്റെ വികസനത്തിന് പുതിയ ദിശാബോധം ഉണ്ടാകും .

