                    
-----------------------------------                    

Domain: Art and Stage                    

Paper: Deshabhimani                    

-----------------------------------                 
സോക്രട്ടീസ് എന്ന നാടകത്തില്‍നിന്ന്
ചോദ്യങ്ങള്‍ ചോദിക്കുകയാണ് ശരി .

 ഉത്തരം പറയരുത് .

 കലുഷിതമായ മനസ്സും പുതിയ തിരിച്ചറിവുമായി ജനങ്ങളെ മടക്കാനാണ് സോക്രട്ടീസിനിഷ്ടം .

 കാരണം, അവിടെയാണ് തീയുയരുകയെന്ന് അദ്ദേഹത്തിന് അറിയാമായിരുന്നു .

 അറിവിനെയാണ് ജനവിരുദ്ധഭരണകൂടങ്ങള്‍ എന്നും  ഭയപ്പെടുകയെന്നും അത്തരം വ്യവസ്ഥയുള്ളിടത്തോളംകാലം മരണംവരിക്കാന്‍ തന്നെപ്പോലുള്ളവരുണ്ടാകുമെന്നും അദ്ദേഹത്തിനറിയാമായിരുന്നു .

 വ്യാജതെളിവുകളിലൂടെയും തലതിരിഞ്ഞ കോടതിവിധികളിലൂടെയും നിരപരാധിക്ക്് വിഷക്കോപ്പകളുണ്ടാകുമെന്നും സോക്രട്ടീസ് ജീവിതംകൊണ്ട് പറഞ്ഞുവച്ചു .

 

സോക്രട്ടീസിന്റെ ജീവിതം അധികരിച്ച് ഒട്ടേറെ രചനകളുണ്ടായിട്ടുണ്ടെങ്കിലും പി ജെ ആന്റണിയുടെ വിഖ്യാതരചന ആ ഇതിഹാസജീവിതത്തിന്റെ എല്ലാ തീപ്പൊരികളെയും വെളിച്ചത്തുകൊണ്ടുവരുന്നതാണ് .

 പലപ്പോഴും ചില രംഗങ്ങളില്‍ പി ജെയെന്ന മഹാപ്രപഞ്ചത്തിന്റെ സ്വന്തം ജീവിതരേഖ നിഴല്‍പോലെ നാടകത്തിലുണ്ട് .

 വിശേഷിച്ച് തത്വജ്ഞാനംകൊണ്ട് വിശപ്പ് മാറുമോയെന്നു ചോദിക്കുന്ന, ഭര്‍ത്താവിനെ നിരന്തരം പഴിക്കുന്ന സോക്രട്ടീസിന്റെ ഭാര്യ സാന്തിപ്പിയില്‍ .

 എറണാകുളം വല്ലാര്‍പാടം പനമ്പുകാട് നവോത്ഥാന സാംസ്കാരികകേന്ദ്രമാണ് സോക്രട്ടീസ് എന്ന നാടകം ഇപ്പോള്‍ അതിന്റെ മുഴുവന്‍ ഭാവതീവ്രതയോടുംകൂടി അരങ്ങിലെത്തിച്ചത് .

 തികച്ചും റിയലിസ്റ്റിക് അവതരണരീതിയില്‍ പി ജെ ആന്റണിയുടെ രചനയ്ക്ക് രംഗഭാഷ്യം നല്‍കിയത് പ്രശസ്ത നാടകപ്രവര്‍ത്തകനായ എ ആര്‍ രതീശനാണ് .

 

രാജ്യം ഇന്നൊരു സാംസ്കാരിക വിനാശത്തിലാണെന്ന സോക്രട്ടീസിന്റെ ചിന്ത സമകാലീന ഇന്ത്യനവസ്ഥകളുമായി ചേര്‍ത്തുവായിക്കുമ്പോള്‍ പ്രേക്ഷകനെ സമകാലിക സാമൂഹ്യ-രാഷ്ട്രീയ സാഹചര്യങ്ങളിലേക്ക് കണ്ണോടിക്കാന്‍ പ്രേരിപ്പിക്കുന്നു .

 നാടകത്തിന്റെ ഓരോ രംഗം കഴിയുന്തോറും സോക്രട്ടീസിന്റെ ചിന്തകളും കണ്ടെത്തലുകളും ഇന്നും പ്രസക്തമാണെന്ന് ആസ്വാദകര്‍ തിരിച്ചറിയുന്നതാണ് നാടകത്തിന്റെ വിജയം .

 

സംഗീത നിയന്ത്രണം: ജയിംസ് .  പ്രകാശനിയന്ത്രണം: സാജന്‍, രംഗസജ്ജീകരണം: അശോകന്‍ അമ്പാട്ട്കാവ് .

 ചമയം: ബൈജു സി ആന്റണി .

 നാട്ടുകാരായ കെ പി ലെനിന്‍, വി കെ വിശ്വന്‍ എന്നിവരുടെ രംഗചിത്രങ്ങള്‍ നാടകവിജയത്തിലെ മുഖ്യഘടകങ്ങളായി .

 സഹസംവിധാനം വിശ്വം പനമ്പുകാടും നിര്‍മാണ നിര്‍വഹണം കെ എം ശരത്ചന്ദ്രനും നിര്‍വഹിച്ചു .

ചന്ദ്രന്‍ മനയത്ത്, ടി ആര്‍ ഷിബു, കൃഷ്ണകുമാര്‍, കെ എം സയന്‍, ജലജ ഉണ്ണി, കെ എം ഷൈജു, കെ ബി ബിജീഷ്, വി കെ അഭിലാഷ്, ഷാഹിം കെ സുരേന്ദ്രന്‍, ഷീജ സുരേഷ്, ഐ ബി സുനില്‍, കെ ആര്‍ രാജേഷ്, ശ്രാവണ്‍ കെ ഷെല്ലി, ഗൌരി സുരേന്ദ്ര എന്നിവരാണ് വേഷമിട്ടത് .

