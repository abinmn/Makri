                    
-----------------------------------                    

Domain: MyHome                    

Paper: Mathrubhumi                    

-----------------------------------                 

ബോളിവുഡ് സുന്ദരി കങ്കണ റണാവത്തിന്റെ വീടിന്റെ മെയ്‌ക്കോവറാണ് ഇപ്പോള്‍ ബി ടൗണിലെ ട്രെന്റിങ് ടോപ്പിക്ക് .

 ആരെയും കൊതിപ്പിക്കുന്ന മെയ്‌ക്കോവറാണ് കങ്കണ തന്റെ വീടിന് നല്‍കിയിരിക്കുന്നത് .

  കങ്കണയുടെ വ്യക്തിത്വത്തോട് ഏറ്റവും ഇണങ്ങിനില്‍ക്കുന്ന  വീട് .

പ്രശസ്ത ഇന്റീരിയര്‍ ഡിസൈനറായ റിച്ച ബാല്‍ ആണ് കങ്കണയുടെ വീടിനെ സുന്ദരിയാക്കിയത് .

 പക്ഷേ ഇന്റീരിയര്‍ വര്‍ക്കുകളുടെ ക്രെഡിറ്റ് പൂര്‍ണമായും റിച്ചയ്ക്ക് നല്‍കാനാവില്ല .

  താഴത്തെ നിലയിലെ വര്‍ക്ക് പൂര്‍ണമായും റിച്ച ചെയ്തപ്പോള്‍ മുകള്‍ നില അണിയിച്ചൊരുക്കിയത് കങ്കണയുടെ ഭാവനയ്ക്കനുസരിച്ചായിരുന്നു . 

മുംബൈയിലെ ഖാറിലുള്ള ഈ വീട്ടിലാണ് കങ്കണ കഴിഞ്ഞ മൂന്നുവര്‍ഷമായി താമസിക്കുന്നത് .

  അഞ്ച് കിടപ്പുമുറികളാണ് ഈ വീട്ടിലുള്ളത് .

 വീട്ടില്‍ ഏറ്റവും ഇഷ്ടമുള്ള ഭാഗമേതാണെന്നു ചോദിച്ചാല്‍ കങ്കണ പറയും കിടപ്പുമുറിയാണെന്ന് . 

 സാധാരണ താരവീടുകള്‍ പോലെ കണ്ണഞ്ചിപ്പിയ്ക്കുന്നതൊന്നും കങ്കണയുടെ വീട്ടില്‍ കാണാനാവില്ല .

 കണ്ണഞ്ചിപ്പിക്കാത്ത നിറം മങ്ങിയ ചുവരുകളാണ് ഈ താരവീടിന്റെ മുഖ്യ ആകര്‍ഷണം .

 ഹോട്ടലുകള്‍ കണ്ടുമടുത്ത കങ്കണയ്ക്ക് വീട്ടിലെങ്കിലും നിറം മങ്ങിയ ചുവരുകള്‍ അനിവാര്യമായിരുന്നു .

ഹിമാചല്‍ പ്രദേശില്‍ നിന്നുള്ളയാളാണ് കങ്കണ .

 അപ്പോള്‍ പിന്നെ  പര്‍വ്വതങ്ങളുടെ ചാര,തൂവെള്ള നിറങ്ങള്‍ വീടിന്റെ ചുവരുകള്‍ക്ക് നല്‍കിയെങ്കില്‍ അതില്‍ അതിശയോക്തി തീരെയില്ല .
ഹിമാചല്‍ ഗ്രാമങ്ങളിലെ വീടുകളെ അനുസ്മരിപ്പിക്കുന്ന ചുവരുകളും കങ്കണയുടെ  വീട്ടിലുണ്ട് .

 താര ജാഡകളില്‍ നിന്നും താഴത്തിറങ്ങിവന്നൊരു വീട് .

 കങ്കണയുടെ വീട് കണ്ടാല്‍ ആരും അങ്ങനെയെ പറയൂ . 

 നിറം മങ്ങിയ ചുവരുകള്‍ മാത്രമല്ല പെയിന്റുപോയ ഫര്‍ണിച്ചറുകളും, പായല്‍ പിടിച്ച ചുവരും ഈ വീട്ടില്‍ കാണാം .

 താരവീടാണെന്നു തോന്നിപ്പിക്കാത്തൊരു താരവീട് കങ്കണയുടെ ഈ വീടിനെ അങ്ങനെ വിശേഷിപ്പിക്കാം .

  
ലിവിങ്ങ് റൂം

ലിവീങ്ങ് റൂം കണ്ടാല്‍ മ്യൂസിയമാണെന്നേ തോന്നു .

 ശേഖരിച്ച വസ്തുക്കളെല്ലാം ഇവിടെ പ്രദര്‍ശിപ്പിച്ചിട്ടുണ്ട് മെര്‍ലിന്‍ മണ്‍റോയുടെ ചിത്രമടക്കം .


വര്‍ക്ക് സ്‌റ്റേഷന്‍

ഒരു കാലാകാരിക്ക് വേണ്ടിമാത്രം തയാറാക്കിയ സ്ഥലമാണിത് .

 ബ്രിട്ടീഷ് നടി ആന്‍ഡ്രേ ഹെപ്പേണ്‍ മുതല്‍ മെക്‌സിക്കന്‍ ചിത്രകാരി ഫ്രിദ കഹ്‌ലോയെ വരെ ഇവിടെ കാണാം .

  കങ്കണ ഒരു കാപ്പി പ്രേമിയാണെന്നും ഈ മുറികണ്ടാല്‍ മനസിലാക്കാം .
 ബെഡ്‌റൂം

 ലളിതം, രാജകീയം,  ചാരചുവരുകള്‍ക്ക് നടുവില്‍ ബെഡ്, ചെറിയൊരു സോഫ സെറ്റ്, അത്യാവശം പുസ്തകങ്ങള്‍ മാത്രം വയ്ക്കാനുള്ള ഷെല്‍ഫ് .

 ഇതാണ് കങ്കണയുടെ കിടപ്പുമുറി .

 വലിയ ജനാലകളുള്ളത് കൊണ്ട് കിടപ്പുമുറിയില്‍ ലൈറ്റിന്റെ ആവശ്യമെ വരുന്നില്ല .