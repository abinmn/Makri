                    
-----------------------------------                    

Domain: Agriculture                    

Paper: Deshabhimani                    

-----------------------------------                 

ഈര്‍പ്പമുള്ള കാലാവസ്ഥയില്‍ റബ്ബറില്‍  കുമിള്‍രോഗങ്ങള്‍ കൂടുതലായി  പരക്കുന്നതുകൊണ്ട് റബ്ബറിനും മഴക്കാലം രോഗങ്ങളുടെ കാലമാണ് .

 ഇതില്‍ പല  രോഗങ്ങളും റബറിന്റെ വളര്‍ച്ചയെയും ഉല്‍പ്പാദനത്തെയും സാരമായി  ബാധിക്കുന്നവയാണ് .

അകാലിക ഇലകൊഴിച്ചില്‍
ജൂണ്‍ജൂലൈയില്‍ ഉണ്ടാകുന്ന ഇലകൊഴിച്ചില്‍ കുമിള്‍രോഗംമൂലമാണ് .

 കായ്കളെയാണ്  രോഗം ആദ്യം ബാധിക്കുന്നത് .

 തുടര്‍ന്ന് ഇലകളെ ബാധിച്ച് അവ പച്ചയായോ പഴുത്തു  ചെമ്പുനിറമായോ കൊഴിയുന്നു .

 കൊഴിയുന്ന ഇലകളുടെ തണ്ടില്‍ കറുത്തപാടും അതിനു  നടുവില്‍ ഒരു ചെറുതുള്ളി റബര്‍പാല്‍ കട്ടപിടിച്ച് പൊട്ടുപോലെയും  കാണപ്പെടും .

 ഒരുശതമാനം വീര്യമുള്ള  ബോര്‍ഡോ മിശ്രമോ അല്ലെങ്കില്‍ കോപ്പര്‍  ഓക്സിക്ളോറൈഡ് സ്പ്രേ ഓയിലില്‍ കലര്‍ത്തിയതോ ( 1:5 എന്ന അനുപാതത്തില്‍)  തളിച്ച് രോഗം വരുന്നതു തടയാം .

കൂമ്പുചീയല്‍
ചെറുതൈകളെയാണ് ഈ രോഗം കൂടുതലായി ബാധിക്കുന്നത് .

 ഇളം കൂമ്പുകളും തളിരിലകളും  അഴുകിപ്പോകുന്നു .

 തുടക്കത്തില്‍ത്തന്നെ നിയന്ത്രിച്ചില്ലെങ്കില്‍   തണ്ടിലേക്കും രോഗം വ്യാപിച്ച് വളര്‍ച്ച മുരടിക്കുന്നതിനും അങ്ങനെ  അപക്വകാലഘട്ടം കൂടുന്നതിനും ഇടയാകും .

 ഒരുശതമാനം വീര്യമുള്ള ബോര്‍ഡോ മിശ്രമോ  കോപ്പര്‍ ഓക്സിക്ളോറൈഡ് 0 .125 ശതമാനം വീര്യത്തില്‍ വെള്ളത്തില്‍  കലര്‍ത്തിയതോ (വിപണിയില്‍ 50 ശതമാനം വീര്യത്തില്‍ കിട്ടുന്ന കുമിള്‍നാശിനി,  രണ്ടര ഗ്രാം ഒരു ലിറ്റര്‍ വെള്ളത്തില്‍ എന്ന കണക്കില്‍) തളിച്ച് ഈ രോഗം  നിയന്ത്രിക്കാം .

 മഴക്കാലത്ത്, ഇടയ്ക്ക് വെയില്‍ കിട്ടുമ്പോള്‍  മരുന്നടിക്കണം .

 തളിരിലകളില്‍ മുകളിലും താഴേയും നന്നായി  പറ്റിപ്പിടിക്കത്തക്കവിധം വേണം മരുന്നു തളിക്കാന്‍ .

 കാര്‍ഷികാവശ്യത്തിന്  ഉപയോഗിക്കുന്ന എതെങ്കിലും പശകൂടി മരുന്നില്‍ ചേര്‍ത്തു തളിക്കുന്നത്  ഇലകളില്‍ നന്നായി പറ്റിപ്പിടിക്കുന്നതിന് സഹായിക്കും .

 

ചീക്ക് അഥവാ പിങ്ക്രോഗം
തായ്തടി, ശിഖരങ്ങള്‍, കവര ഭാഗങ്ങള്‍ എന്നിവിടങ്ങളിലെ പട്ടയെ ബാധിക്കുന്ന  രോഗമാണിത് .

 തുടക്കത്തില്‍ വെളുത്ത പൂപ്പല്‍പോലെ കാണപ്പെടുകയും തുടര്‍ന്ന് ഈ  ഭാഗത്ത് റബര്‍പാല്‍ പൊട്ടി ഒലിക്കുകയും ചെയ്യും .

 പൂപ്പല്‍ ക്രമേണ  പിങ്ക്നിറമാകുന്നു .

 പട്ട ചീഞ്ഞുപോകുന്നതുമൂലം രോഗംബാധിച്ച ഭാഗത്തിന്  മുകളിലുള്ള ഇലകളും തണ്ടുകളും ഉണങ്ങുന്നു .

 മരത്തില്‍ രോഗം വരാന്‍  സാധ്യതയുള്ള ഭാഗങ്ങളില്‍ ഒരുശതമാനം വീര്യമുള്ള ബോര്‍ഡോ മിശ്രിതം സ്പ്രേ  ചെയ്യുന്നത് രോഗം വരാതിരിക്കാന്‍ സഹായിക്കും .

 രോഗംവന്ന മരങ്ങളില്‍ 10  ശതമാനം വീര്യമുള്ള ബോര്‍ഡോ കുഴമ്പ് പുരട്ടി ഈ രോഗം നിയന്ത്രിക്കാം .

പട്ട ചീയല്‍:
ടാപ്പ്ചെയ്യുന്ന മരങ്ങളുടെ വെട്ടുപട്ടയില്‍ ഉണ്ടാകുന്ന കുമിള്‍രോഗമാണിത് .

  രോഗംമൂലം പട്ട ചീയുകയും പാല്‍ ഇല്ലാതാകുകയും ചെയ്യും .

 രോഗംബാധിച്ച‘ഭാഗം  ചുരണ്ടിനോക്കിയാല്‍ തടിയില്‍ നെടുകെ കറുത്ത ചെറിയ വരകള്‍ കാണാം .

  മഴക്കാലത്ത് ടാപ്പ്ചെയ്യുമ്പോള്‍ ആഴ്ചയിലൊരിക്കല്‍ (ടാപ്പ്ചെയ്യുന്നതിന്റെ  പിറ്റേന്ന്) വെട്ടുപട്ട 0 .375 ശതമാനം വീര്യത്തില്‍ മാങ്കോസെബ് (വിപണിയില്‍  75 ശതമാനം വീര്യത്തില്‍ കിട്ടുന്ന കുമിള്‍നാശിനി, അഞ്ചു ഗ്രാം ഒരുലിറ്റര്‍  വെള്ളത്തില്‍ എന്ന കണക്കില്‍)  ഉപയോഗിച്ചു കഴുകുന്നത് ഈ രോഗം  വരാതിരിക്കാന്‍ സഹായിക്കും .