                    
-----------------------------------                    

Domain: Agriculture                    

Paper: Mathrubhumi                    

-----------------------------------                 

ഇന്ത്യന്‍ പുരാണങ്ങളും ദക്ഷിണ ചൈനയിലെ ഗാങ്ഷു പ്രവിശ്യയും തമ്മില്‍ എന്താണ് ബന്ധം .

 പുരാണങ്ങളിലും ഇതിഹാസങ്ങളിലും സൃഷ്ടികര്‍ത്താവായ ബ്രഹ്മാവും സരസ്വതിദേവിയും ഒക്കെ സഹസ്രദളപത്മത്തില്‍ വസിക്കുന്നുവെന്നാണ്(ആയിരം ഇതളുള്ള താമര) പറയുന്നത് .
ഈ താമര ഇപ്പോള്‍ കണ്ടെത്തിയിരിക്കുന്നത് ദക്ഷിണചൈനയിലെ ഗാങ്ഷു പ്രവിശ്യയിലെ വളരെചെറിയ ഒരു സ്വകാര്യ നഴ്‌സറിയിലാണ് .

 ചൈനീസ് സയന്‍സ് അക്കാദമിയില്‍ താമരകളെക്കുറിച്ചുള്ള ഗവേഷണത്തിനായി ജീവിതം ഉഴിഞ്ഞുവച്ചിരിക്കുന്ന പ്രൊഫ .

 ഡെയ്കി ടിയാന്‍ ആണ് 2008ല്‍ ഇത് കണ്ടെത്തുന്നത് .

 ഒരുവര്‍ഷത്തെ വിശദമായ പഠനത്തിനുശേഷം 2009ല്‍ ഇതിനെ അദ്ദേഹം രജിസ്റ്റര്‍ ചെയ്യുകയും 2010ല്‍ ഇന്റര്‍നാഷണല്‍ വാട്ടര്‍ ലില്ലി ആന്‍ഡ് വാട്ടര്‍ ഗാര്‍ഡനിങ് സൊസൈറ്റി ഇതിന് രജിസ്‌ട്രേഷന്‍ അനുവദിക്കുകയും ചെയ്തു .

 ഗാങ്ഷു അള്‍ട്ടിമേറ്റ് 1000 പെറ്റല്‍ ലോട്ടസ് അഥവാ ഷിസും ക്വിയാങ്ബാന്‍ എന്ന പേരിലാണ് സഹസ്രദളപത്മം ചൈനയില്‍ അറിയുന്നത് .

 1000 മുതല്‍ 1600 വരെ ഇതളുകളാണ് ഇതിനുള്ളത് .


പ്രൊഫ .

 ഡെയ്കി ടിയാന്‍ 


 ഇന്റര്‍നാഷണല്‍ നെലുമ്പോ രജിസ്ട്രാര്‍ കൂടിയായ ഡെയ്കി ടിയാന്റെ താമരയറിവുകള്‍ ത്രിപുരയില്‍ റബ്ബര്‍ബോര്‍ഡിന് കീഴിലുള്ള റിസര്‍ച്ച് സ്‌റ്റേഷനിലെ പൂന്തോട്ടത്തില്‍ ഒരു മലയാളിയിലൂടെ താമരകളായി പിറവിയെടുക്കുകയാണ് .
തൃപ്പൂണിത്തുറക്കാരനായ ഗണേഷ്‌കുമാര്‍ അനന്തകൃഷ്ണനാണ് ഇന്ത്യയില്‍ ഇനിയും പ്രധാന്യം നേടിയിട്ടില്ലാത്ത താമരകളുടെ സംരക്ഷണത്തിനും പരിപാലനത്തിനും അവയെക്കുറിച്ചുള്ള പഠനത്തിനും പരിമിതമായ സൗകര്യങ്ങളില്‍ നിന്നുകൊണ്ട് പരിശ്രമിക്കുന്നത് .

 എട്ടുവര്‍ഷമായി വെസ്റ്റ് ത്രിപുരയിലെ താരാനഗര്‍ റബ്ബര്‍ റിസര്‍ച്ച് സ്‌റ്റേഷനില്‍ ഫാം അസിസ്റ്റന്റാണ് ഗണേഷ്‌കുമാര്‍ .


 ഗോള്‍ഡന്‍ ലോട്ടസ്


താമരകളെക്കുറിച്ചറിയാനുള്ള ഗണേഷിന്റെ ആഗ്രഹം തിരിച്ചറിഞ്ഞ ഫാം ഓഫീസര്‍ കണ്ണൂര്‍ ഉളിക്കല്‍ സ്വദേശി സി .എല്‍ .

 ബെന്നിയാണ് കണ്ണൂരില്‍ നിന്ന് ആറുവര്‍ഷം മുമ്പ് താമരച്ചെടി കൊണ്ടുവന്ന് നല്‍കിയത് .

 ഇക്കാലയളവില്‍ താമരയെക്കുറിച്ച് നിരന്തരം അന്വേഷണവും യാത്രകളും നടത്തിക്കൊണ്ടിരുന്ന ഗണേഷിന് ചൈനീസ് സയന്‍സ് അക്കാദമിയിലെ ഡോ .

 ഡെയ്കി ടിയാനുമായി ബന്ധം സ്ഥാപിക്കാന്‍ അവസരം കിട്ടി .

 അദ്ദേഹത്തിന്റെ നിര്‍ദ്ദേശങ്ങള്‍ ലഭിച്ചതോടെ സ്‌റ്റേഷനില്‍ ഒരുക്കിയിരിക്കുന്ന പൂന്തോട്ടത്തിനോട് അനുബന്ധിച്ച് താമരകള്‍ വളര്‍ത്താന്‍ തുടങ്ങി .

 നെലുമ്പോ അലമേലു

ഓണ്‍ലൈന്‍ വഴിയും വിവിധ സംസ്ഥാനങ്ങളില്‍ നിന്നുള്ള സുഹൃത്തുക്കളുടെ സഹായത്തോടെയും വ്യത്യസ്തങ്ങളായ താമരകളുടെ വിത്തുകള്‍ വരുത്തി നട്ടുവളര്‍ത്തി .

 വിവിധ സുഹൃത്തുക്കള്‍ സമ്മാനിച്ച ചൈന, യു .എസ് ., ഇറ്റലി, തായ്‌വാന്‍ എന്നിവിടങ്ങളില്‍ നിന്നുള്ള ഇനങ്ങളില്‍പ്പെട്ട താമരകളും ഇവിടെ വളരുന്നുണ്ട് .
 
 നമുക്ക് അതിയായ ആഗ്രഹമുണ്ടെങ്കില്‍ പ്രപഞ്ചം അത് സാധിച്ചുതരാന്‍ നിഗൂഡ നീക്കങ്ങള്‍ നമുക്ക് അനുകൂലമായി നടത്തിതരും .

 ആല്‍കെമിസ്റ്റിലെ ഈ വാചകമാണ് താമരയറിവുകള്‍ തേടുന്ന ഗണേഷിന് ഈ മേഖലയിലേക്ക് എത്തിപ്പെട്ടതിനെക്കുറിച്ച് പറയാനുള്ളത് .

 വൈദിക സാഹിത്യത്തിലെന്ന പോലെ തിബറ്റന്‍ പൈതൃകത്തിലും താമരകള്‍ക്ക് ദൈവികമായ പ്രാധാന്യമുണ്ട് .
ഇന്ത്യയില്‍ ദേവിപൂജയ്ക്കായി വരയ്ക്കുന്ന പത്മം എന്നപേരിലാണ് കളങ്ങള്‍ വരയ്ക്കുന്നത് .

 പൂജയുടെ വലിപ്പം അനുസരിച്ച് വരയ്ക്കുന്ന താമരയുടെ ഇതളുകള്‍ കൂട്ടുകയും കുറയ്ക്കുകയും ചെയ്യും .

 ഇതിനുസമാനമാണ് തിബറ്റന്‍ മണ്ഡലങ്ങളില്‍ വരയ്ക്കുന്ന ചിത്രങ്ങളും .

 ഈ മണ്ഡലങ്ങളിലെ ഏഴാമത്തെ ചക്രം ക്രൗണ്‍ചക്ര എന്നാണ് അറിയപ്പെടുന്നത് .

 ഈ ഏഴാമത്തെ ചക്രം പ്രതിനിധീകരിക്കുന്നത് ആയിരം ഇതളുകളുള്ള താമരയെയാണ് . 
 ഈ തിബറ്റന്‍ പാരമ്പര്യത്തിന്റെ പിന്തുടര്‍ച്ച അന്വേഷിക്കുന്നതില്‍ നിന്നാണ് ചൈനയില്‍ താമരയെക്കുറിച്ചുള്ള അറിവുകള്‍ വളരുന്നതും ഗവേഷണം കാര്യക്ഷമമായി മുന്നോട്ടുകൊണ്ടുപോകുന്നതും .

 ഇന്ത്യയുടെ ദേശീയ പുഷ്പമായിട്ടുകൂടി ഇതിനെക്കുറിച്ച് കൂടുതല്‍ പഠനം നടത്താന്‍ ഇന്ത്യയിലെ ഗവേഷകരോ ഗവേഷക സ്ഥാപനങ്ങളോ മുന്നോട്ടുവരാത്തതില്‍ ചൈനയിലെ ഗവേഷകര്‍ അത്ഭുതപ്പെടുകയാണ് . 
 ഇന്ത്യന്‍ വൈദിക പാരമ്പര്യത്തിന്റെ എല്ലാ ഘട്ടങ്ങളിലും സഹസ്രദളപത്മം നിറഞ്ഞുനിന്നിട്ടും അതിനെക്കുറിച്ച് അന്വേഷണത്തിനൊരുങ്ങാത്ത ഇന്ത്യന്‍ ഗവേഷണകേന്ദ്രങ്ങള്‍ ഗോള്‍ഡന്‍ ലോട്ടസ് എന്ന പേരിലുള്ള താമരയുടെ സൃഷ്ടിക്കായി ചൈന നടത്തിയ ശ്രമങ്ങള്‍ കണ്ടുപഠിക്കേണ്ടതാണ് .

ചൈനയുടെ പുരാതന ചരിത്രത്തില്‍ രേഖപ്പെടുത്തിയിട്ടുള്ള, എന്നോ നഷ്ടപ്പെട്ടുപോയ ഈ താമര വീണ്ടെടുക്കാന്‍ അവര്‍ നടത്തിയത് ഭഗീരഥ പ്രയത്‌നമാണ് .

 അവരുടെ ചരിത്രത്തില്‍ ഗോള്‍ഡന്‍ ലോട്ടസിനെക്കുറിച്ച് പറയുന്ന എല്ലാഭാഗങ്ങളും പരിശോധിക്കുകയും തുടര്‍ന്ന് അതില്‍ വര്‍ണിക്കുന്ന രീതിയിലുള്ള എല്ലാ വിശേഷണങ്ങളോടും ഗുണങ്ങളോടും  കൂടിയ സ്വര്‍ണതാമര അവര്‍ പുനര്‍ സൃഷ്ടിക്കുകയും ചെയ്തു .
യലീന്‍ ഗാര്‍ഡന്‍ എന്ന ഒരു സ്വകാര്യ നഴ്‌സറിയുടെ ഉടമ ഡിങ് ആണ് തന്റെ നഴ്‌സറിയില്‍ ഇത് പുനര്‍സൃഷ്ടിക്കുന്നതിന് ഗവേഷകര്‍ക്ക് സൗകര്യങ്ങള്‍ ഒരുക്കി നല്‍കിയത് .

 പാരമ്പര്യത്തെ വീണ്ടെടുക്കുക എന്ന മഹത്തായ നേട്ടത്തിനുവേണ്ടിയാണ് അവര്‍ ഈ ഭഗീരഥ പ്രയത്‌നം നടത്തിയത് .

 ഓട്ടം ഇന്‍ മൗളിങ് എന്ന ഈ സുവര്‍ണതാമര ഇന്ന് വന്‍തോതില്‍ ചൈനയിലും യു .എസിലും വിറ്റുപോകുന്നുണ്ട് .

 അതുവഴിയുള്ള വരുമാനം വന്‍തോതില്‍ ചൈനയിലേക്ക് എത്തുന്നുമുണ്ട് .
 (സഹസ്രദളപത്മം ചൈനയില്‍ നിലനിന്നതുമായി ബന്ധപ്പെട്ടും ഇത്തരത്തില്‍ ഒരു കഷ്ടപ്പാടിന്റെ ചരിത്രമുണ്ട് .

 2009ല്‍ ചാങ്‌സിങ് ചെന്‍ എന്ന വ്യക്തിയുടെ നഴ്‌സറിയില്‍ നിന്നാണ് ഇത് സൗത്ത് ചൈന ബൊട്ടാണിക്കല്‍ ഗാര്‍ഡന്റെ നേതൃത്വത്തില്‍ നടന്ന പരിശോധനയില്‍ പ്രൊഫ .

 ഡെയ്കി ടിയാന്‍ കണ്ടെടുക്കുന്നത് .

 ഈ ചെടി നിലനിന്നു കിട്ടിയത് വലിയ ഭാഗ്യംകൊണ്ടാണെന്നാണ് അന്ന് ഡെയ്കി ടിയാനോട് ചാങ്‌സിങ് ചെന്‍ പറഞ്ഞത് .

 1966 മുതല്‍ 76 വരെ ചൈനയില്‍ അരങ്ങേറിയ മഹത്തായ സാംസ്‌കാരിക വിപ്ലവകാലത്താണ്(ഗ്രേറ്റ് പ്രോലിറ്റേറിയന്‍ കള്‍ച്ചറല്‍ റവല്യൂഷന്‍) ഇത് ചാങ്‌സിങിന് ലഭിക്കുന്നത് .

 സാംസ്‌കാരിക വിപ്ലവസമയത്ത് സ്വകാര്യവ്യക്തികള്‍ക്ക് പൂന്തോട്ടങ്ങള്‍ക്ക് അനുമതിയുണ്ടായിരുന്നില്ല .

 ഇതോടെ ഈ ചെടിയുണ്ടായിരുന്ന വ്യക്തിയുടെ എല്ലാ അലങ്കാരച്ചെടികളും നശിപ്പിക്കപ്പെട്ടു .

 എന്നാല്‍ ഈ ചെടി നട്ടിരുന്നത് തകര്‍ക്കാന്‍ ബുദ്ധിമുട്ടുള്ള ഒരു കല്‍ഭരണിയിലായിരുന്നതിനാല്‍ ഇതുമാത്രം നിലനിന്നു .

 പിന്നീട് അതിന്റെ ഉടമ ഇത് തനിക്ക് നല്‍കുകയായിരുന്നെന്നുമാണ് ചാങ്‌സിങ് പറഞ്ഞത് .)
    
ഇന്ന് ചൈന ഹ്രൈബ്രിഡൈസ് ചെയ്ത് 2000 ഓളം ഇനം താമരകള്‍ ഇറക്കുന്നുണ്ടെന്നോര്‍ക്കണം .

 ഏറ്റവും ഒടുവില്‍ ഇറക്കിയത് ഇളം പച്ച നിറത്തിലുള്ള പൂവുള്ള പീകോക്ക് എന്ന ഇനമാണ് .

 പൊതുവെ ലോകത്ത് രണ്ടുതരം താമരകളാണുള്ളത് .

 പിങ്ക് അല്ലെങ്കില്‍ വെള്ള നിറത്തിലുള്ള ഏഷ്യന്‍ താമരയും മഞ്ഞനിറത്തിലുള്ള അമേരിക്കന്‍ താമരയും .

 അമേരിക്കന്‍ താമരയും ഏഷ്യന്‍ താമരയും തമ്മില്‍ ക്രോസ് ചെയ്താണ് പല നിറത്തിലും ഗുണത്തിലുമായി ചൈന ഇത്രയേറെ വ്യത്യസ്ത ഇനങ്ങള്‍ സൃഷ്ടിച്ചിരിക്കുന്നത് .

 ഭക്ഷണത്തിന് കൂടുതലായി താമരയെ ഉപയോഗിക്കുന്നുവെന്നതും ഇത്രയേറെ അന്വേഷണങ്ങള്‍ക്ക് ചൈനയെ പ്രേരിപ്പിക്കുന്നു . 
മാവോയുമായും അവര്‍ താമരയെ ബന്ധപ്പെടുത്തിക്കഴിഞ്ഞു .

 കടുത്ത ചുവന്ന നിറത്തിലുള്ള ഒമ്പത് തരം താമരകള്‍ സൃഷ്ടിച്ച ചൈനീസ് ഗവേഷകര്‍ മാവോയുമായി ഏറ്റവും ബന്ധപ്പെട്ടതും രാജ്യത്തെ പ്രധാനപ്പെട്ടതുമായ ഓരോ നഗരത്തിന്റെയും പേരുകളാണ് ഇവയ്ക്ക് നല്‍കിയത് .

 ഇന്ത്യന്‍ താമരകളെക്കുറിച്ചുള്ള അന്വേഷണം നടത്തിയാല്‍ അത് അറിവിന്റെ വലിയ നിധികുംഭങ്ങളാണ് തുറന്നുതരികയെന്ന് പ്രൊഫ .

 ഡെയ്കി ടിയാന്‍ പറയുന്നു .

 ഇന്ത്യയിലെ താമരകളെക്കുറിച്ച് കാര്യമായി ആരും പഠിച്ചിട്ടില്ലെന്നും ഒരുപാട് അറിവുകള്‍ ഇന്ത്യന്‍ താമരയെക്കുറിച്ച് പുറത്ത് വരാനുണ്ടെന്നും അദ്ദേഹം പറയുന്നു .

 പുതിയ ഇനങ്ങള്‍ ഉണ്ടാക്കുന്നതിനെക്കുറിച്ചോ പഴയതിനെ സംരക്ഷിക്കുന്നതിനെക്കുറിച്ചോ വിശദമായ ഒരു പഠനവും ഇവിടെ നടന്നിട്ടില്ല .

 അദ്ദേഹത്തിന്റെ വാക്കുകള്‍ ശരിയാണെന്ന് തെളിയിക്കുന്നതാണ് നാഷണല്‍ ബൊട്ടാണിക്കല്‍ റിസര്‍ച്ച് ഇന്‍സ്റ്റിറ്റ്യൂട്ടിന്റെ വെബ്‌സൈറ്റില്‍ പറയുന്ന വിവരങ്ങള്‍ . 

ബൗള്‍ ലോട്ടസ് 

ഇന്‍സ്റ്റിറ്റ്യൂട്ട് മുമ്പ് ഒമ്പത് സംസ്ഥാനങ്ങളിലായി നടത്തിയ ഒരു പഠനത്തെക്കുറിച്ച് മാത്രമാണ് അതില്‍ പറയുന്നത് .

 ഇന്ത്യയുടെ മാത്രമായി 25 തരവും വിദേശ ഇനങ്ങള്‍ അടക്കം ആകെ 60 ഇനം താമരകളും ഉണ്ടെന്ന ഒരു വിവരം ഇതിന്റെ റിപ്പോര്‍ട്ടില്‍ പറയുന്നു .

 ഇതില്‍ തന്നെ 118 ഇതളുകളുള്ള കൃഷ്ണ എന്നുപേരിട്ടിരിക്കുന്നതാണ് കണ്ടുപിടിക്കപ്പെട്ടതില്‍ ഏറ്റവും കൂടുതല്‍ ഇതളുകളുള്ള താമരയെന്നും പറയുന്നു .

 ഇന്ത്യയില്‍ താമരയെക്കുറിച്ചുള്ള പഠനം അവിടെ മരവിച്ചുപോയോ എന്നാണ് ചൈനീസ് ഗവേഷകര്‍ ചോദിക്കുന്നത് .

 ഇന്ത്യന്‍ പാരമ്പര്യവുമായി കെട്ടുപിണഞ്ഞുകിടക്കുന്ന താമകളുടെ സംരക്ഷണത്തിന് എന്തുവേണമെന്നോ തുടര്‍ പ്രവര്‍ത്തനങ്ങള്‍ എന്താണെന്നോ ഒന്നും പ്രഖ്യാപിക്കാത്ത നിലപാടാണ് സര്‍ക്കാര്‍ ഏജന്‍സികളുടേത് . 
ചൈനീസ് ഉത്സാഹത്തില്‍ നിന്ന് ആവേശമുള്‍ക്കൊണ്ട് ഗണേഷും പോളിനേഷന്‍ നടത്തി ഇന്ത്യന്‍ ഇനങ്ങള്‍ സൃഷ്ടിക്കാനുള്ള ശ്രമത്തിലാണ് .

 ചെറിയ ചൈനീസ് താമരയും വലിയ ഇന്ത്യന്‍ താമരയും (കണ്ണൂരില്‍ നിന്നു കൊണ്ടുവന്നത്) പോളിനേഷന്‍ നടത്തി പുതിയ ഇനം സൃഷ്ടിച്ചു .

 ഗണേഷിന്റെ അമ്മയുടെ പേരും ചേര്‍ത്താണ് ഇതിന് നല്‍കിയിരിക്കുന്നത് .

  നെലുമ്പോ അലമേലു .

 കൂടുതല്‍ ഇനങ്ങള്‍ വികസിപ്പിച്ചെടുക്കാനുള്ള ശ്രമം നടന്നുവരികയാണ് .

 കൂടുതല്‍ ഇനങ്ങള്‍ സൃഷ്ടിക്കുന്നതിനേക്കാളും പ്രധാനം തദ്ദേശീയമായ ഇനങ്ങള്‍ സംരക്ഷിക്കപ്പെടുന്നതിലാണ് പ്രധാന്യം .

 കൂടുതല്‍ പേര്‍ ഇത് നട്ടുവളര്‍ത്തുന്നത് വഴിയേ അതുസാധ്യമാകൂ എന്നാണ് ഗണേഷ് പറയുന്നത് .

 അമ്പലക്കുളങ്ങളിലും പാടങ്ങളിലും താമരകള്‍ നിറഞ്ഞുനിന്നതിന്റെ ഓര്‍മയാണ് ഗണേഷിനെ ഇതിന് നയിക്കുന്നത് . 
താമര എങ്ങനെ വളര്‍ത്തണമെന്നതിനായി ഗണേഷ് വടക്കുകിഴക്കന്‍ സംസ്ഥാനങ്ങളിലെമ്പാടും യാത്രചെയ്തിട്ടുണ്ട് .

 നിരവധി താമരപാടങ്ങളുള്ള ആസ്സാമിലേക്കായിരുന്നു ആദ്യയാത്ര .

 അസാമിലെ ശിവ്‌സാഗര്‍ എന്ന ജില്ലയില്‍ വ്യത്യസ്തമായ താമരകള്‍ കണ്ടെത്തി .

 താമരകൃഷിക്ക് പേരുകേട്ട വെസ്റ്റ് ബംഗാളില്‍ മിഡ്‌നാപുര്‍ ജില്ലയിലുമെത്തി .

 മണിപ്പൂരിലും വ്യത്യസ്തങ്ങളായ താമരകള്‍ വിരിയുന്ന ഇടങ്ങള്‍ സന്ദര്‍ശിച്ചു .

 ഇവിടങ്ങളിലൊക്കെ നടത്തിയ സന്ദര്‍ശനത്തിലും ബോധ്യപ്പെട്ട ഒരു കാര്യം താമരയെക്കുറിച്ചുള്ള ശാസ്ത്രീയ അറിവുകള്‍ രേഖപ്പെടുത്തുന്നതിനും അവയെ ശാസ്ത്രീയമായി സംരക്ഷിക്കുന്നതിനും ഒരു നടപടികളും ഇല്ല എന്നതാണ് . 

പുരാണത്തില്‍ നിറഞ്ഞുനില്‍ക്കുന്ന സഹസ്രദളപത്മത്തെ ഇന്ത്യയില്‍ കണ്ടെത്താന്‍ സാധിച്ചിട്ടില്ലെന്നാണ് നാഷണല്‍ ബൊട്ടാണിക്കല്‍ റിസര്‍ച്ച് ഇന്‍സ്റ്റിറ്റിയുട്ടിന്റെ വെബ്‌സൈറ്റിലെ റിപ്പോര്‍ട്ടില്‍ നിന്ന് വ്യക്തമാകുന്നത് .

 എന്നാല്‍ ഇന്ത്യയില്‍ ഏതെങ്കിലും സ്ഥലങ്ങളില്‍ ഇത് ഇപ്പോഴും നിലനില്ക്കുന്നുണ്ടാകുമെന്ന പ്രതീക്ഷയുണ്ട് .

 അതിനെ കണ്ടെത്താനുള്ള ശ്രമം സര്‍ക്കാര്‍ ഏജന്‍സികളുടെ തലത്തിലോ ഗവേഷകരുടെ തലത്തിലോ വേണമെന്നാണ് ഗണേഷ് പറയുന്നത് .

 എങ്കില്‍ മാത്രമേ വരും തലമുറയ്ക്ക് ഇതിനെക്കുറിച്ച് മനസിലാക്കാന്‍ കഴിയൂ .

 ഈ താമരയ്ക്കുവേണ്ടിയുള്ള നിരന്തരമായ അന്വേഷണവും ഗണേഷ് നടത്തുന്നുണ്ട് .

 സഹസ്രദളപത്മത്തെക്കുറിച്ച് നിരന്തരമായി അന്വേഷിച്ചുകൊണ്ടിരിക്കുന്ന പ്രൊഫ .

 ഡെയ്കി ടിയാന്‍  പറയുന്നത് ഇത് ഇന്ത്യയില്‍ ഉണ്ടായിരിക്കാന്‍ സാധ്യതയുണ്ടെങ്കിലും ഇനിയും അതിനെക്കുറിച്ചുള്ള പഠനങ്ങളോ ഗവേഷണ പ്രബന്ധങ്ങളോ പുറത്തുവന്നിട്ടില്ല എന്നാണ് .
 ഉഷ്ണമേഖലാ ഇനത്തില്‍പ്പെട്ട താമരകളാണ് ഇന്ത്യയിലുള്ളത് .

 ഇന്ത്യയിലെ പല സംസ്ഥാനങ്ങളിലും അതിശക്തമായ ശൈത്യകാലമുള്ളത് താമര പൂവിടുന്നതിന് തടസമാണ് .

 ഇന്ത്യ, ശ്രീലങ്ക മേഖലകളില്‍ കാണുന്ന ഇന്ത്യന്‍ ഇനങ്ങള്‍ വര്‍ഷംമുഴുവന്‍ പൂക്കുന്നതാണ് .

 കേരളം, തമിഴ്‌നാട് എന്നിവിടങ്ങളിലാണിങ്ങനെ കാണാന്‍ കഴിയുന്നത് .
കടുത്ത വേനലിന്റെ കാലത്ത് മാത്രം ഇതില്‍ വ്യത്യാസം ഉണ്ടാകും .

 നമ്മുടെ കാലാവസ്ഥ ഉഷ്ണമേഖലാ കാലാവസ്ഥയായതിനാല്‍ സഹസ്രദളപത്മം ഉള്‍പ്പടെയുള്ള ചൈനീസ് താമരകള്‍ ഇവിടെ പൂക്കാന്‍ ബുദ്ധിമുട്ടാണ് .

 എങ്കിലും അതിന് അനുയോജ്യമായ സാഹചര്യങ്ങള്‍  സൃഷ്ടിച്ചുകൊടുത്താന്‍ അവയുണ്ടാകുമെന്നതിനാല്‍ അതിനുള്ള പരിശ്രമത്തിലാണ് ഗണേഷ് . 
സ്ഥലപരിമിതിയില്‍ ജീവിക്കുന്ന നഗരവാസികള്‍ക്കും താമര വളര്‍ത്തുന്നതിലേക്ക് തിരിയാമെന്നാണ് ഗണേഷ് പറയുന്നത് .

 താമരകളുടെ വലിപ്പമനുസരിച്ച് മൂന്നായി തിരിച്ചിട്ടുണ്ട് .

 ഇതില്‍ കുളങ്ങളിലും മറ്റും കാണുന്ന താമകകള്‍ ഒഴികെയുള്ളവയെ വീടിന്റെ ടെറസിലും ചെറിയ ഇടങ്ങളിലും വളര്‍ത്താന്‍ കഴിയും .

 ബൗള്‍ ലോട്ടസ് എന്നറിയപ്പെടുന്ന അഞ്ച് ഇഞ്ച് വരെയുള്ള കപ്പുകളില്‍ വളര്‍ത്താന്‍ കഴിയുന്നതാണ് ഒരിനം .

 ഇതിലും വലിപ്പമുള്ള പാത്രങ്ങളിലോ ചെറിയ പൂന്തോട്ടത്തിലോ വളര്‍ത്താന്‍ കഴിയുന്ന മറ്റൊരിനമാണ് മീഡിയം ലോട്ടസ് .

 താമരയറിവുകള്‍ പങ്കുവയ്ക്കാന്‍ ഗണേഷിന് ഒരു ബ്ലോഗുമുണ്ട് .

 thelotusplanet .blogspot .com . 
 പടിഞ്ഞാറന്‍ ത്രിപുരയിലെ മോഹന്‍പൂരിന് സമീപമുള്ള താരാനഗര്‍ റിസര്‍ച്ച് സ്‌റ്റേഷനില്‍ പിറവികൊള്ളുന്ന താമരപ്പൂവുകള്‍ അവിടെ റബ്ബര്‍തോട്ടത്തില്‍ തൊഴിലെടുക്കുന്ന ആദിവാസികള്‍ക്കും അത്ഭുതമാണ് .

