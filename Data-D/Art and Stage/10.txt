                    
-----------------------------------                    

Domain: Art and Stage                    

Paper: Deshabhimani                    

-----------------------------------                 
'ഞാന്‍ സ്വര്‍ഗത്തില്‍ അഥവാ ഒരു ഭയങ്കരനാടകം' എന്ന നാടകത്തില്‍നിന്ന്
ചില ജന്മങ്ങളുണ്ട് .

 ഒരു കളത്തിലും ഒതുങ്ങിനില്‍ക്കാത്ത മഹാപ്രതിഭകള്‍ .

  എപ്പോഴും കളങ്ങള്‍ക്കു പുറത്ത് ജീവിതവും കാഴ്ചപ്പാടും  രൂപപ്പെടുത്തുന്നവര്‍ .

 ചിലപ്പോള്‍ അരാഷ്ട്രീയവാദിയുടെ,ചിലപ്പോള്‍ കടുത്ത  രാഷ്ട്രീയവാദിയുടെ, ചിലപ്പോള്‍ സര്‍വനിഷേധിയുടെ- എല്ലാ വേഷങ്ങളിലും അവരെ  കാണാനാകും .

 വ്യവസ്ഥാപിത ജീവിതത്തിന്റെയും നിലപാടുകളുടെയും  തട്ടുകളില്‍നിന്നല്ല അവര്‍ കളിക്കുക .

 അവരുടെ കളിത്തട്ടുകള്‍ ഒരു  ഫ്രെയിമില്‍ ഒതുങ്ങുന്നതുമല്ല .

 അത്തരം ചിലര്‍കൂടിയാണ് സമൂഹത്തെ  നിര്‍മിക്കുന്നത് .

 അങ്ങനെയൊരാളായിരുന്നു നാരായണപിള്ള നാരായണപിള്ള എന്ന എന്‍  എന്‍ പിള്ള .

 

മലയാളനാടകവേദിയിലെ ഏത് ഇസത്തിലാണ് എന്‍ എന്‍ പിള്ളയെ പെടുത്തുക എന്ന്  ആര്‍ക്കും അറിയില്ല .

 അത് പിള്ളയ്ക്കും അറിയുമായിരുന്നില്ല .

 ചില വിഷയങ്ങള്‍  ആരും സംസാരിക്കാന്‍ ധൈര്യം കാട്ടാതിരുന്ന കാലത്ത് എന്‍ എന്‍ പിള്ളയുടെ  നാടകങ്ങള്‍ അത് വിളിച്ചുപറഞ്ഞു .

 പലരെയും വിറളിപിടിപ്പിച്ചു .

  ക്രാന്തദര്‍ശിയെപ്പോലെ ഭാവിസമൂഹത്തിന്റെ രാഷ്ട്രീയപ്രതിസന്ധികളെപ്പറ്റി  പറഞ്ഞു .

 സ്വന്തം ജീവിതാന്ത്യത്തെപ്പറ്റിയും അതിനുശേഷമുണ്ടാകുന്ന  ലോകത്തെപ്പറ്റിയും 'ഞാന്‍ സ്വര്‍ഗത്തില്‍' എന്ന നാടകത്തില്‍ എഴുതിവച്ചു .

 ആ  നാടകമാണ് അല്‍പ്പസ്വല്‍പ്പം മാറ്റങ്ങളോടെ തൃശൂര്‍ രംഗചേതന പുതുതായി  അവതരിപ്പിച്ചത് .

 'ഞാന്‍ സ്വര്‍ഗത്തില്‍ അഥവാ ഒരു ഭയങ്കരനാടകം' എന്ന  പേരില്‍ .

പ്രേംകുമാര്‍ ശങ്കരന്‍ക്രോസ്ബെല്‍റ്റ്  നാടകത്തിലെ ഒരു രംഗത്തോടെയാണ് നാടകം ആരംഭിക്കുന്നത് .

 പിന്നീട് പിള്ളയുടെ  മരണം .

 തുടര്‍ന്ന് അച്ഛന്റെ ആത്മാവ് എന്‍ എന്‍ പിള്ളയെ കാണാന്‍ വരുന്നു .

  പ്രിയപ്പെട്ടവരെന്നു കരുതിയിരുന്നവരുടെ, ഭാര്യയുടെ, സുഹൃത്തുക്കളുടെ,  മന്ത്രിമാരുടെ പെരുമാറ്റങ്ങള്‍ .

 അതിലെ കാപട്യങ്ങള്‍ .

 എല്ലാം കാണുന്നു .

  തുടര്‍ന്ന് പിള്ള സ്വര്‍ഗത്തില്‍ .

 ദൈവം, ചിത്രഗുപ്തന്‍, വിചാരണ .

 തന്റെ  ജീവിതംമുഴുവന്‍ പിള്ള ഇവിടെ വെളിവാക്കുന്നു .

 അവിടെവച്ച് പിള്ള താന്‍  ആരാധിച്ച ഒരേയൊരു മനുഷ്യനെ കാണുന്നു .

 കലക്കത്ത് കുഞ്ചന്‍നമ്പ്യാര്‍ .

  ആദ്യമായി പിള്ള ഒരാളുടെ കാലില്‍വീഴുന്നു നമ്പ്യാരുടെ; ഹാസ്യം  വിമര്‍ശനത്തിന്റെ ഏറ്റവും മൂര്‍ച്ഛയുള്ള ഭാഷയാണെന്ന് കാണിച്ചുതന്ന്  ഭൂമിയിലും സ്വര്‍ഗത്തിലും ഒറ്റപ്പെടുത്തപ്പെട്ട സാക്ഷാല്‍  കുഞ്ചന്‍നമ്പ്യാരുടെ .

പിള്ളയുടെ പ്രണയങ്ങള്‍, ദര്‍ശനങ്ങള്‍, ജീവിതകാഴ്ചപ്പാടുകള്‍ എല്ലാം  വെളിവാക്കുന്നു .

 ഒടുവില്‍ നരകത്തിലെ റിയാലിറ്റിഷോയില്‍ അവസാനറൌണ്ടിലെത്തിയ  നാലുപേര്‍, ഹിറ്റ്ലര്‍, ഹവ്വ, ജൂദാസ്, എന്‍ എന്‍ പിള്ള എന്നിവര്‍  അണിനിരക്കുന്നു .

 അപ്പോഴാണ് ദൈവവും ചിത്രഗുപ്തനും തിരിച്ചറിയുന്നത്  അവരുദ്ദേശിച്ച എന്‍ എന്‍ പിള്ള ഇതല്ലെന്ന് .

 അങ്ങനെ മരണത്തില്‍പ്പോലും  ദൈവത്തെയും ചെകുത്താനെയും കുഴക്കിയ കഥാപാത്രമാകുന്നു എന്‍ എന്‍ പിള്ള .

  തിരിച്ചുപോകണമെന്നും നിയമങ്ങള്‍ തെറ്റിക്കാനുമാകില്ലെന്നുമുള്ള ദൈവത്തിന്റെ  അപേക്ഷയില്‍ പിള്ള പറയുന്ന മറുപടിയോടെയാണ് നാടകം അവസാനിക്കുന്നത് .

  'നിയമങ്ങള്‍ തെറ്റിക്കുന്നവനാണ് മനുഷ്യന്‍' .

 മറ്റൊന്ന് തിരികെ ഭൂമിയിലേക്ക്  പോകണമെങ്കില്‍ തന്റെ കൂടെ ഒരാളെക്കൂടി അയക്കണമെന്ന് നിബന്ധന .

 അതാരാണെന്ന  ചോദ്യത്തിന് സാക്ഷാല്‍ കലക്കത്ത് കുഞ്ചന്‍ നമ്പ്യാര്‍ എന്നാണ് മറുപടി .

ലളിതമായ നാടകഭാഷയാണ് രചയിതാവും സംവിധായകനുമായ പ്രേംകുമാര്‍ ശങ്കരന്‍  ഉപയോഗിച്ചത് .

 ഒരു ആര്‍ഭാടവുമില്ലാതെ അഭിനയംമാത്രം ആശ്രയമാക്കിയ നാടകം  മികച്ച സാമൂഹ്യവിമര്‍ശനത്തോടൊപ്പം എന്റര്‍ടെയ്നര്‍കൂടിയായി .

  വെളിച്ചത്തിന്റെയും സെറ്റിന്റെയും ആര്‍ഭാടമില്ലാതെ തുറന്നവേദിയിലാണ്  അവതരണം .

 സത്യജിത് സംഗീതവും ഹരി വെളിച്ചവും കൈകാര്യംചെയ്തു .  സംവിധാനസഹായം:  ജോസഫ്,  സംഗീതനിയന്ത്രണം: സര്‍താജ് .

 ചമയം, വസ്ത്രാലങ്കാരം: ഫ്രാന്‍സീസ്  എന്നിവരാണ് .

 

ആതിര, ജയന്തി, രഞ്ജിത് രാജന്‍, ദിനേഷ്, ശരത്, വിശാല്‍, ജിതിന്‍ലാല്‍,  സന്തോഷ്, ശ്രീരാം, പൌലോസ്, ഷാജന്‍, ഇര്‍ഫാന്‍, ഐ ജി രാജേഷ്, മില്‍ട്ടണ്‍,  പി ആര്‍ രാജേഷ്, ഇ ആര്‍ രഞ്ജിത്, സജി, ഷിന്റോ, ശിവദാസന്‍ എന്നിവരാണ്  അരങ്ങില്‍ .

girish .natika@gmail .