                    
-----------------------------------                    

Domain: Art and Stage                    

Paper: Deshabhimani                    

-----------------------------------                 
'ദോശാംശു' നാടകത്തിൽ നിന്ന്
വി  കെ എന്‍ ഒരു പ്രതിഭാസമായിരുന്നു .

 തെളിഞ്ഞ ഹാസ്യത്തില്‍ പൊതിഞ്ഞ   മൂര്‍ച്ചയുള്ള വിമര്‍ശത്തിന്റെ അമ്പേല്‍ക്കാത്തവരില്ല .

 വെടിവട്ടംപോലെ   ആസ്വദിക്കാവുന്ന രചനയുടെ ആഴവും ആര്‍ജവവും അടയാളപ്പെടുത്തുന്ന   അവതരണമായിരുന്നു മലപ്പുറം ജില്ലയിലെ ജ്വാല വടക്കുംപുറം അവതരിപ്പിച്ച   'ദോശാംശു' എന്ന നാടകം .
വിവാഹപ്പിറ്റേന്ന് എന്ന കഥയെ മുന്‍നിര്‍ത്തി ചാത്തന്‍സ്, സിംഗപ്പൂര്‍   കല്യാണം തുടങ്ങിയ പ്രസിദ്ധങ്ങളായ വി കെ എന്‍ കൃതികളെയും കഥാപാത്രങ്ങളെയും   കോര്‍ത്തിണക്കിയാണ്  'ദോശാംശു' ഒരുക്കിയത് .
ഗ്രാമങ്ങളിലേക്കുള്ള ഉദ്യോഗസ്ഥരുടെ വരവ് ആധുനികതയുടെ വരവായി തിരിച്ചറിഞ്ഞ   ഒരു കാലത്തിന്റെ കഥകൂടിയാണ് വിവാഹപ്പിറ്റേന്ന് .

 ഈ കാലഘട്ടത്തിന്റെ നീറുന്ന   പ്രശ്നങ്ങളെക്കുറിച്ച് പറയാതെ അവയില്‍നിന്ന് ഒഴിഞ്ഞുമാറി കഴിഞ്ഞകാലത്തെ  ഏതോ  കഥ പറയുന്നു എന്ന ചാത്തന്‍സിന്റെ തനതു പുച്ഛത്തോടെയാണ് നാടകം   തുടങ്ങുന്നത് .

 എന്നാല്‍, കഥ കാര്യത്തോടടുക്കുന്നതിന് കാണികള്‍ക്ക് അധികനേരം   കാത്തിരിക്കേണ്ടിവരുന്നില്ല .

 
അമ്മുക്കുട്ടിയുടെ  നായരായി ഒരു 'ഏഡിന്‍ഷ്പെക്ടര്‍' വരുന്ന വിവരം നാടൊന്നാകെ  പരക്കുന്നു .

 ആ  കല്യാണത്തിന്റെ കാഴ്ചകളിലൂടെയും വിശേഷങ്ങളിലൂടെയുമാണ് നാടകം  വളരുന്നത് .

  അമ്മായിയുടെ നൂറുനൂറുപദേശങ്ങള്‍ കേട്ട് ആദ്യരാത്രി ഏറെ  തയ്യാറെടുപ്പോടെ,  ഏതു പദം പാടണമെന്ന വേവലാതിയോടെ മണിയറയിലെത്തുന്ന  അമ്മുക്കുട്ടിക്ക് വരന്റെ  കൂര്‍ക്കംവലി കേട്ട് ഉറങ്ങേണ്ടിവരുന്നു .

 നേരം  വെള്ളകീറുമ്പോള്‍  സുഭാഷിതത്തോടെ ഉണരുന്ന ഏഡേമാന് തറവാടിന്റെയൊന്നാകെ  സല്‍ക്കാരത്തില്‍  പൊറുതിമുട്ടുന്നു .

 പല്ലുതേപ്പുമുതല്‍ കുളിയും കഴിപ്പുംവരെ   പൊതുപ്രദര്‍ശനത്തിനു തയ്യാറാണെന്ന് ഉറക്കെ വിളംബരം ചെയ്യുന്ന ഒരു   കാലസന്ധിവരെ കഥ വളരുന്നു .
കാക്കി കളസത്തില്‍ ഏഡേമാന്‍ കല്യാണമണ്ഡപത്തിലെത്തിയില്ലല്ലോ എന്ന്   വിഷമിക്കുന്ന നാട്ടുകാരുടെയും വീട്ടുകാരുടെയും ഉത്സാഹത്തിന്റെകൂടെയാണ്   നാടകത്തിന്റെ ഗതിവേഗം കൈവരിക്കുന്നത് .

 നടപ്പ് തറവാടിത്തഘോഷണങ്ങളെയും   ജാതിക്കോയ്മയെയും സദാചാരസങ്കല്‍പ്പങ്ങളെയും നിര്‍ത്തിപ്പൊരിക്കാന്‍ തക്ക   ശേഷിയുള്ള ക്രിയകളെ ആസ്വാദ്യകരമാംവിധം കണ്ണിചേര്‍ത്താണ് ദോശാംശു   ഒരുക്കിയിട്ടുള്ളത് .

 പല തലമുറകള്‍ അരങ്ങിലെത്തുന്ന ദോശാംശു ഒരു കല്യാണക്കഥ മാത്രമല്ല, ഒരു ദേശത്തിന്റെ ശീലങ്ങളുടെയുംകൂടി കഥയാണ് .

കാലടി സംസ്കൃത സര്‍വകലാശാലയില്‍നിന്ന് നാടകപഠനത്തില്‍ മാസ്റ്റര്‍ബിരുദം   നേടിയ മേയ്ബി സ്റ്റാന്‍ലിയാണ് നാടകം രചിച്ചതും സംവിധാനം ചെയ്തതും .

   മേയ്ബിയുടെ നാലാമത് പ്രധാന നാടകമാണ് ദോശാംശു .

 സംഗീത നാടക അക്കാദമിയുടെ   അമച്വര്‍ നാടകമത്സരത്തില്‍ അവതരിപ്പിക്കപ്പെട്ട കഥ കഥ കസ്തൂരി, ജഹനാര,   മരപ്പാവകള്‍ തുടങ്ങിയവയാണ് മറ്റു പ്രധാന നാടകങ്ങള്‍ .

 അകം   വടക്കുംപുറത്തിന്റെ പ്രധാന സംഘാടകകൂടിയാണ് മേയ്ബി .

 മക്കള്‍ നിരഞ്ജനും   നീലാംബരിക്കുമൊപ്പം പങ്കാളി പി കെ സുഭാഷും പ്രധാന വേഷത്തില്‍   അരങ്ങിലെത്തുന്നു .
ആദികേശവന്‍, എമില്‍മോഹന്‍, റിയ, ദേവാനന്ദ്, ഹൃദ്യ, ജിഷ്ണു, ജിഷ്ണുപ്രസാദ്,   അക്ഷയ്, അജേഷ്, അപര്‍ണ, അമൃത, ഹരിത, ഷീജ, അഭിലാഷ്, വിജയരാഘവന്‍,   വേലായുധന്‍, രവീന്ദ്രന്‍, മോഹനന്‍ തുടങ്ങിയവരാണ് മറ്റ് അഭിനേതാക്കള്‍ .

   സംഗീത സംവിധാനം പ്രസാദ്, ശരത് .

 രംഗവസ്തുക്കള്‍ സി പി മോഹനനും ദീപവിതാനവും   നിയന്ത്രണവും ഉണ്ണിയും നിര്‍വഹിച്ചു .

 അരുണ്‍ വി പിയാണ് സംഘനേതൃത്വം .

