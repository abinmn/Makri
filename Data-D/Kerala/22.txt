                    
-----------------------------------                    

Domain: Kerala                    

Paper: Deshabhimani                    

-----------------------------------                 

പാലാ > പള്‍സര്‍ സുനിയും നടന്‍ ദിലീപുമായി സിനിമക്ക് പുറത്തും ബന്ധങ്ങളുണ്ടെന്നതിന് തെളിവേകി സുനി പാലായില്‍ നടത്തിയ കവര്‍ച്ച കേസില്‍ പ്രതിയായ ഒരാള്‍കൂടി അറസ്റ്റിലായി .

 പാലാ കിടങ്ങൂരില്‍ ഓടുന്ന ബസില്‍ കവര്‍ച്ച നടത്തിയ സുനിയില്‍നിന്ന് കവര്‍ച്ച മുതല്‍ കൈപ്പറ്റിയ തൃശൂര്‍ സ്വദേശിയായ ബ്ളേഡ് ഇടപാടുകാരനെയാണ് പൊലീസ് അറസ്റ്റ് ചെയ്തത് .

 ബുള്ളറ്റ് സജി എന്ന് വിളിക്കുന്ന കുന്നംകുളം എരമല്ലൂര്‍ മഴുവഞ്ചേരില്‍ അരിയംപുറത്ത് സജിത്താണ് (28) തൃശൂരില്‍നിന്ന് പാലാ സിഐ റ്റോമി സെബാസ്റ്റ്യന്റെ നേതൃത്വത്തില്‍ കിടങ്ങൂര്‍ പൊലീസ് അറസ്റ്റ് ചെയ്തത് .

 2014 മെയില്‍ പാലായിലെ സ്വര്‍ണ്ണവ്യാപാര ശാലയില്‍ സ്വര്‍ണ്ണാഭരണങ്ങള്‍ നിര്‍മിച്ച് നല്‍കിയതിന്റെ പ്രതിഫലം വാങ്ങി കെഎസ്ആര്‍ടിസി ബസില്‍ മടങ്ങുകയായിരുന്ന മാര്‍വാടി യുവാവില്‍നിന്ന് കിടങ്ങൂരില്‍വച്ച് നാല് ലക്ഷം രൂപ തട്ടിയെടുത്ത കേസുമായി ബന്ധപ്പെട്ടാണ് അറസ്റ്റ് .

 

നടന്‍ ദിലീപിന്റെ കൊച്ചിയിലെ പുട്ടുകടയില്‍ വച്ചായിരുന്നു സജിത്ത് കുന്നംകുളത്തെ സുഹൃത്ത് ശരത്തിനൊപ്പം എത്തി പള്‍സര്‍ സുനിയില്‍നിന്ന് കവര്‍ച്ച മുതല്‍ കൈപ്പറ്റിയത് .

 ഇതിനുശേഷം പുട്ടുകടയില്‍നിന്ന് ഭക്ഷണം കഴിച്ചാണ് ഇവര്‍ പിരിഞ്ഞത് .

 ഇതുസംബന്ധിച്ച പള്‍സര്‍ സുനിയുടെ മൊഴിയുടെ അടിസ്ഥാനത്തില്‍ അറസ്റ്റിലായ സജിത്തിനെ ദിലീപിന്റെ കൊച്ചിയിലെ പുട്ടുകടയില്‍ എത്തിച്ച് പൊലീസ് തെളിവെടുത്തു .

 പള്‍സര്‍ സുനിക്ക് 2014 മുതലേ നടന്‍ ദിലീപുമായി ബന്ധമുണ്ടായിരുന്നുവെന്നും സിനിമ മേഖലക്ക് പുറത്ത് ദിലീപിന്റെ സ്ഥാപനം കേന്ദ്രീകരിച്ച് പള്‍സര്‍ സുനി തന്റെ നിയമ വിരുദ്ധ ഇടപാടുകള്‍ നടത്തിയിരുന്നുവെന്നുമുള്ള പുതിയ കണ്ടെത്തലാണ് സജിത്തിന്റെ അറസ്റ്റോടെ പുറത്തുവന്നത് .

മാര്‍വാഡിയെ കവര്‍ച്ച ചെയ്തതിന് 45 ദിവസം മുന്‍പാണ് പള്‍സര്‍ സുനി തന്റെ ടവേര കാര്‍ സജിത്തിന് പണയംവച്ച് ഒരു ലക്ഷം രൂപ വാങ്ങിയത് .

 ഈ ഇടപാടില്‍ തിരികെ നല്‍കാനുണ്ടായിരുന്ന 90000 രൂപാ കിടങ്ങൂരില്‍ ബസിനുള്ളില്‍വച്ച് മാര്‍വാഡിയില്‍നിന്ന് തട്ടിയെടുത്ത കവര്‍ച്ച മുതലില്‍നിന്നാണ് കൊച്ചിയിലെ പുട്ടുകടയില്‍വച്ച് മടക്കി നല്‍കിയത് .

 കവര്‍ച്ച മുതല്‍കൈപ്പറ്റിയതിന് ഇന്ത്യന്‍ ശിക്ഷാനിയമം 411-ാം വകുപ്പ് (മോഷണ മുതല്‍ കൈപ്പറ്റുക) പ്രകാരമാണ് സജിത്തിനെ അറസ്റ്റ് ചെയ്തത് .

 

സജിത്തിന്റെ അറസ്റ്റോടെ പാലായില്‍ മാര്‍വാഡിയെ കവര്‍ച്ച ചെയ്ത് പണം തട്ടിയ കേസില്‍ അറസ്റ്റിലായ പ്രതികളുടെ എണ്ണം ഒന്‍പതായി .

 പള്‍സര്‍ സുനി ഉള്‍പ്പെടെ എട്ട് പ്രതികളെ നേരത്തെ അറ്സറ്റ് ചെയ്ത് കുറ്റപത്രം സമര്‍പ്പിച്ച കേസ് ഇപ്പോള്‍ ഏറ്റുമാനൂര്‍ കോടതിയില്‍ വിചാരണ ഘട്ടത്തിലാണ് .

 

നിലവിലെ കുറ്റപത്രത്തില്‍ പള്‍സര്‍സുനി ഏഴാം പ്രതിയാണ് .

 ജ്വല്ലറി ജീവനക്കാരായ മുണ്ടുപാലം നെല്ലിക്കല്‍ നിധിന്‍ ജോസഫ് (24), കുടക്കച്ചിറ കൊച്ചുപറമ്പില്‍ രഞ്ജിത്ത് (25), മറ്റ് പ്രതികളായ പാറപ്പള്ളി പടിഞ്ഞാറെമുറിയില്‍ ജിബിന്‍ രാജു (അക്കു 25), ചേര്‍പ്പുങ്കല്‍ കോഴിമലക്കുന്നേല്‍ ദിലീപ് (26), സ്വിഫ്റ്റ് കാറുമായി കവര്‍ച്ചയില്‍ പങ്കെടുത്ത എറണാകുളത്തെ ക്വട്ടേഷന്‍ സംഘാംഗം സുബൈര്‍, ഇപ്പോള്‍ ഗുണ്ടാ നിയമപ്രകാരം ജയിലില്‍ കഴിയുന്ന ക്വട്ടേഷന്‍ സംഘാംഗം ആര്‍പ്പൂക്കര സ്വദേശി അലോട്ടി എന്ന് വിളിക്കുന്ന ജയ്സണ്‍ ജേക്കബ്, പാലാ ചെത്തിമറ്റം സ്വദേശി കൊച്ചാമ എന്ന് വിളിക്കുന്ന ടോം എന്നിവരാണ് മറ്റ് പ്രതികള്‍ .

 ഒരാള്‍കൂടി അറസ്റ്റിലായതോടെ പൊലീസ് കോടതിയില്‍ ആദ്യം നല്‍കിയിരുന്ന കുറ്റപത്രം പുതുക്കി സമര്‍പ്പിക്കും .

 ഇതനുസരിച്ച് നിലവില്‍ ആറാം പ്രതിയായ അലോട്ടി ഒന്നാം പ്രതിയും ഏഴാം പ്രതിയായ പള്‍സര്‍ സുനി രണ്ടാം പ്രതിയായുമാകും .

