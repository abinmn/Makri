                    
-----------------------------------                    

Domain: Kerala                    

Paper: Deshabhimani                    

-----------------------------------                 
ശബരിമല വിമാനത്താവളത്തിന് ഭൂമി ഏറ്റെടുക്കുന്ന ചെറുവള്ളി എസ്റ്റേറ്റിലേക്കുള്ള പാത
 
 
കാഞ്ഞിരപ്പള്ളി > ശബരിമല തീര്‍ഥാടകര്‍ക്കായി എരുമേലിയില്‍ വിമാനത്താവളമെന്ന സംസ്ഥാന മന്ത്രിസഭയുടെ തീരുമാനം കിഴക്കന്‍ മലയോരമേഖലയെ ആവേശത്തിലാക്കി .

 മധ്യതിരുവിതാംകൂറിലെ പ്രവാസികള്‍ വിമാനയാത്രക്ക് 100 മുതല്‍ 200 കിലോമീറ്റര്‍ ദൂരം സഞ്ചരിച്ച് നെടുമ്പാശേരിയിലോ അല്ലെങ്കില്‍ തിരുവനന്തപുരത്തോ എത്തണം .

 ഈ ദുരിതത്തിനാണ് പുതിയ വിമാനത്താവളം ആശ്വാസംപകരുന്നത് .
  കോട്ടയം, ഇടുക്കി, പത്തനംതിട്ട ജില്ലകളിലെയും തമിഴ്നാട്ടിലെ മധുര, തേനി, കമ്പം, ദിണ്ഡിഗല്‍, ഗൂഡല്ലൂര്‍ മേഖലയിലെയുംപ്രവാസികള്‍ക്ക് യാത്രാക്ളേശംകുറയും .

 ഭൂമിശാസ്ത്രപരമായ പ്രത്യേകതകളാണ് വിമാനത്താവളത്തിന് ചെറുവള്ളി എസ്റ്റേറ്റിന് അനുകൂലമായത് .

 കുന്നും മലയും പാറയുമൊന്നും ഇടിക്കാതെ സമതലമായ ഭൂമി പരിസ്ഥിതി ദോഷംകുറയ്ക്കുന്നു .

 ചെറുവള്ളി എസ്റ്റേറ്റിലേക്കും ചുറ്റുവട്ടത്തുമെല്ലാം റോഡ് സൌകര്യമുള്ളതും ഗുണമായി .

 കൊല്ലം-ദിണ്ഡിഗല്‍, കൊല്ലം-മുണ്ടക്കയം എന്നീ പാതകളും കോട്ടയം-കാഞ്ഞിരപ്പള്ളി-എരുമേലി-പമ്പ, എരുമേലി-പമ്പ-തിരുവനന്തപുരം, എരുമേലി-റാന്നി-തിരുവല്ല, എരുമേലി-റാന്നി-പത്തനംതിട്ട, എരുമേലി-മുണ്ടക്കയം-ചങ്ങനാശേരി, എരുമേലി-മുണ്ടക്കയം എന്നീ റോഡുകളും നിര്‍ദിഷ്ട വിമാനത്താവളത്തിനടുത്തുണ്ട് . 
  റബര്‍കൃഷിക്ക് അനുകൂലമായി ചെറുവള്ളിയെ മാറ്റിയത് ബ്രിട്ടീഷുകാരുടെ കാലത്താണ് .

 ഹാരിസണ്‍ പ്ളാന്റേഷന്റെ കൈവശമിരുന്ന സ്ഥലം പിന്നീട് കൈമാറ്റംവഴി ഗോയങ്കഗ്രൂപ്പിന് ലഭിച്ചു .

 12 വര്‍ഷംമുമ്പ് തിരുവല്ല ആസ്ഥാനമായ ബിലീവേഴ്സ് ചര്‍ച്ച്  എസ്റ്റേറ്റ് ഏറ്റെടുത്തു .

 ഇതോടെ ബി സി ചെറുവള്ളി എസ്റ്റേറ്റ് എന്ന് പേരുമാറ്റി ബോര്‍ഡും സ്ഥാപിച്ചു .

 വിമാനത്താവളം സാധ്യമാകുന്നതോടെ വെച്ചൂച്ചിറ, മുക്കൂട്ടുതറ, മണിമല, പൊന്തന്‍പുഴ, മുക്കട, കനകപ്പലം, കണ്ണിമല, കണമല, ചാത്തന്‍തറ, കൊല്ലമുള, എയ്ഞ്ചല്‍വാലി, അരിവെച്ചാംകുഴി, പ്രപ്പോസ്, മണിപ്പുഴ എന്നീ പ്രദേശങ്ങള്‍ക്കും വികസനസാധ്യത തെളിയും .

 മതമൈത്രിയുടെ നേര്‍സാക്ഷ്യമായ എരുമേലി ചന്ദനക്കുടം, പേട്ടതുള്ളല്‍ എന്നിവയാല്‍ ലോകപ്രശസ്തമായ എരുമേലിയെ കാത്തിരിക്കുന്നതും വികസനസ്വപ്നങ്ങളുടെ സാക്ഷാത്ക്കാരം .

