                    
-----------------------------------                    

Domain: Books                    

Paper: Deshabhimani                    

-----------------------------------                 

തിങ്കളാഴ്ച മുതല്‍ പൂര്‍ണമായും യാത്രാസജ്ജമാകുന്ന കൊച്ചി മെട്രോയെ കുറിച്ച് അറിയാം വിശേഷങ്ങള്‍ .

 ഇങ്ങനെയെല്ലാമാണ് നമ്മുടെ മെട്രോ
തറയോടുകള്‍ വഴികാട്ടും
കാഴ്ചയില്ലാത്തവര്‍ക്ക് കൊച്ചി മെട്രോയില്‍ പ്രത്യേക പരിഗണന .

 ടിക്കറ്റ് എടുക്കുന്നതുമുതല്‍ തിരിച്ചറിങ്ങുന്നതുവരെ പരസഹായം വേണ്ട .

 ആവശ്യമെങ്കില്‍ വളന്റിയറുടെ സേവനവും ഉണ്ടാകും .

 
 പ്രത്യേകതരം ടാക്ടൈല്‍ ആണ് ഇവര്‍ക്കായി വിരിച്ചിട്ടുള്ളത് .

 കാഴ്ചയില്ലാത്തവര്‍ക്ക് കാല്‍കൊണ്ടോ വാക്കിങ്സ്റ്റിക് കൊണ്ടോ സ്പര്‍ശിച്ച് വ്യത്യാസമറിയാം .

 മിനുസമില്ലാത്തതാണ് ടൈലുകള്‍ .

 ചില ഡിസൈനുകള്‍ ഉയര്‍ന്നുനില്‍ക്കുന്നുണ്ട് .

 
അല്‍പ്പം വട്ടത്തിലുള്ള ഡിസൈനുകള്‍ക്ക് നില്‍ക്കൂ, ശ്രദ്ധിക്കൂ എന്നാണ് അര്‍ഥം .

 സ്റ്റേഷന്‍കവാടത്തിലെ പടി കടന്നാല്‍ ഈ ടൈലുകളുണ്ട് .

 അതിലൂടെ മുന്നോട്ടുപോയാല്‍ നീളത്തില്‍ വരകള്‍ പൊങ്ങിനില്‍ക്കുന്ന നടപ്പാതയിലേക്കു കയറാം .

 ടിക്കറ്റ് കൌണ്ടറുകളിലേക്കും പരിശോധനാ കേന്ദ്രങ്ങളിലേക്കും ഉപഭോക്തൃ സേവനകേന്ദ്രത്തിലേക്കുമെല്ലാം നയിക്കുന്നത് ഇത്തരം ടൈലുകളാണ് .

 പ്രത്യേക ശൌചാലയങ്ങളിലേക്കും ലിഫ്റ്റിനു മുന്നിലേക്കും ഈ ടൈല്‍ വിരിച്ചിട്ടുണ്ട് .

 വൃത്തത്തില്‍ ഡിസൈനുള്ള നാല് ടൈലുകള്‍ ഒന്നിച്ചു പതിപ്പിട്ടുണ്ടെങ്കില്‍ അതൊരു സംഗമസ്ഥലമാണ് .

 അവിടെനിന്ന് വഴികള്‍ പിരിയുന്നുണ്ടെന്നാണ് അടുത്ത സിഗ്നല്‍ .

 
തൂണുകളിലെ വിലാസം
മെട്രോവഴികളിലെല്ലാം തൂണുകളുണ്ട് .

 ആലുവയിലെ ആദ്യ തൂണുമുതല്‍ നമ്പറിട്ടുകഴിഞ്ഞു .

 ആലുവമുതല്‍ വൈറ്റിലവരെ  തൂണുകളുടെ എണ്ണം 1300 .

 തൂണുകളിലെ നമ്പര്‍ നോക്കി നഗരത്തിലെ വീടോ വഴിയോ കടയോ കണ്ടെത്താം .

 
ഒരോ സ്റ്റേഷനിലും രണ്ടു തൂണ്‍വീതം വെര്‍ടിക്കല്‍ ഉദ്യാനത്തൂണുകളാണ് .

 ആലുവമുതല്‍ പാലാരിവട്ടംവരെ ഇത്തരം 22 തൂണുകള്‍ .

 സ്റ്റേഷന്റെ പേരും ഉദ്യാനത്തൂണിന്റെ നമ്പറും പറഞ്ഞാല്‍ എളുപ്പം തിരിച്ചറിയാം .

 
ലോങ് സ്റ്റോപ്പ് റിക്വസ്റ്റ് ബട്ടണ്‍
വീല്‍ചെയറിലെത്തുന്നവര്‍ക്ക് മെട്രോ ട്രെയിനില്‍നിന്ന് പുറത്തിറങ്ങാന്‍ കൂടുതല്‍ സമയം വേണമെങ്കില്‍ 'ലോങ് സ്റ്റോപ്പ് റിക്വസ്റ്റ് ബട്ടണ്‍' അമര്‍ത്താം .

 ട്രെയിനിനകത്ത് വീല്‍ചെയര്‍ ലോക്കിന് സമീപമാണ് ബട്ടണ്‍ .

 ട്രെയിന്‍ നിര്‍ത്തുമ്പോള്‍, വീല്‍ചെയറിലിരിക്കുന്നയാള്‍ ഈ ബട്ടണ്‍ അമര്‍ത്തിയാല്‍ അയാള്‍ക്ക് സമീപമുള്ള വാതില്‍ മാത്രം കൂടുതല്‍ സമയം തുറന്നിരിക്കും .

 വീല്‍ചെയറിലെ വ്യക്തി പുറത്തിറങ്ങിയെന്ന് ഉറപ്പാക്കിയശേഷമേ ട്രെയിന്‍ യാത്ര തുടരൂ .

 
ശൌചാലയം ഫ്രീ സോണില്‍
സ്റ്റേഷനുകളിലെ ശൌചാലയങ്ങള്‍ യാത്രക്കാരല്ലാത്തവര്‍ക്കും ഉപയോഗിക്കാം .

 പെയ്ഡ് സോണിനു മുമ്പുള്ള ഫ്രീ സോണുകളിലാണ് പുരുഷന്മാര്‍ക്കും സ്ത്രീകള്‍ക്കും ഭിന്നശേഷിയുള്ളവര്‍ക്കുമായി പ്രത്യേകം ശൌചാലയങ്ങള്‍ .

 ആവശ്യമെങ്കില്‍ ടിക്കറ്റെടുക്കാതെ ഈ സൌകര്യം പ്രയോജനപ്പെടുത്താം .

 ട്രെയിനില്‍ ശൌചാലയങ്ങളില്ല .

