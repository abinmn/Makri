                    
-----------------------------------                    

Domain: Books                    

Paper: Deshabhimani                    

-----------------------------------                 

യുദ്ധങ്ങള്‍പോലെയോ അതിലേറെയോ ഭൂമിയില്‍ വന്‍ കെടുതികളുണ്ടാക്കിയ,  ഇപ്പോഴുമുണ്ടാക്കുന്ന പ്രതിഭാസമാണ് കാലാവസ്ഥാ വ്യതിയാനം .

 450 കോടി വര്‍ഷം  പ്രായം കണക്കാക്കുന്ന ഭൂമിയെ ഒരുകാലത്ത് അടക്കിവാണിരുന്ന ദിനോസറുകളും  കൂറ്റന്‍ പക്ഷികളും ഉരഗങ്ങളും ചില സസ്യജാലങ്ങളും മറ്റും  തുടച്ചുനീക്കപ്പെട്ടത് ഭൌമപരിസ്ഥിതിയില്‍ വന്ന വന്‍ മാറ്റങ്ങളുടെ ഫലമായാണ് .

  ലോകം പരിസ്ഥിതിദിനം ആചരിക്കാനൊരുങ്ങുമ്പോള്‍ മനുഷ്യരാശി നേരിടുന്ന ഏറ്റവും  ഗുരുതരമായ പ്രശ്നം വീണ്ടും ചര്‍ച്ചയാവുകയാണ് .

 അതിലേക്ക് വെളിച്ചംവീശുന്ന  പരിസ്ഥിതിപഠന ഗ്രന്ഥമാണ് കെ രമയും ടി പി കുഞ്ഞിക്കണ്ണനും ചേര്‍ന്ന് എഴുതിയ  'മായുന്നു മഞ്ഞും മഴയും കാലാവസ്ഥാ മാറ്റത്തിന്റെ കാണാപ്പുറങ്ങള്‍' .

 ഡിസി  ബുക്സാണ് പ്രസാധകര്‍ .

 ഭൂമി ചൂടാവുന്നതിന്റെ ശാസ്ത്രവും പരിഹാരത്തിന്റെ  രാഷ്ട്രീയവും ചര്‍ച്ച ചെയ്യുന്നതിനുള്ള ശ്രമമാണ് ഈ പുസ്തകമെന്ന്  ഗ്രന്ഥകര്‍ത്താക്കള്‍ മുഖവുരയില്‍ വ്യക്തമാക്കുന്നുണ്ട് .

കാലാവസ്ഥയിലുണ്ടാകുന്ന താളപ്പിഴകളെക്കുറിച്ച് അരനൂറ്റാണ്ടോളമായിട്ടെങ്കിലും  ശാസ്ത്രലോകം മുന്നറിയിപ്പ് നല്‍കുന്നുണ്ട് .  1972 മുതല്‍തന്നെ  ഐക്യരാഷ്ട്രസംഘടനയുടെ പരിഗണനയില്‍ ഇക്കാര്യം വന്നുവെന്ന് അവതാരികയില്‍  പരിസ്ഥിതി ശാസ്ത്രജ്ഞന്‍ ഡോ .

 എ അച്യുതന്‍ ചൂണ്ടിക്കാട്ടുന്നു .

 എങ്കിലും  1992ലെ റയോ ഭൌമ ഉച്ചകോടിയോടെയാണ് ഇക്കാര്യത്തില്‍ കാര്യമായ ചര്‍ച്ചയ്ക്ക്  തുടക്കമിട്ടത് .

 അപ്പോഴും ലോകം അഭിമുഖീകരിക്കുന്ന പരിസ്ഥിതി ദുരന്തത്തിന്  ഉത്തരവാദികളായ സമ്പന്ന പാശ്ചാത്യ രാജ്യങ്ങള്‍ പ്രശ്നപരിഹാരത്തോട്  നിഷേധാത്മകമായ നിലപാടാണ് സ്വീകരിച്ചത് .

 റയോമുതല്‍ കഴിഞ്ഞവര്‍ഷം  മറാക്കേഷില്‍ നടന്നതുവരെ 22 ഉച്ചകോടികള്‍ ഈ വിഷയത്തില്‍  ചേരുകയുണ്ടായെങ്കിലും ഇടക്കാലത്തുണ്ടായ ആശാവഹമായ പുരോഗതി പോലും  തുടരാനായില്ല എന്നതാണ് നടുക്കമുളവാക്കേണ്ട യാഥാര്‍ഥ്യം .

 

2015ല്‍ പാരീസില്‍ ചേര്‍ന്ന 21ാം കാലാവസ്ഥാ ഉച്ചകോടിയുടെ തുടര്‍ച്ചയായാണ് ഈ  പുസ്തകം തയ്യാറാക്കിയതെങ്കിലും മറാക്കേഷ് ഉച്ചകോടിയും ഇതില്‍ ചര്‍ച്ച  ചെയ്യുന്നുണ്ട് .

 കാല്‍ നൂറ്റാണ്ടുമുമ്പത്തെ റയോ ഉച്ചകോടിയിലെയും അതിലുണ്ടായ  ധാരണകളെ ഉടമ്പടിയാക്കിയ ക്യോട്ടോ (1997) സമ്മേളനത്തിലെയും  അത്രയെങ്കിലും  ഉത്തരവാദിത്തം ഏതെങ്കിലും രാജ്യം ഏറ്റെടുത്തോ എന്ന സംശയം പാരീസ്  സമ്മേളനത്തിനുശേഷവും അവശേഷിക്കുകയാണ് എന്നാണ് ഗ്രസ്ഥകര്‍ത്താക്കള്‍  ചൂണ്ടിക്കാട്ടുന്നത് .

 കാലാവസ്ഥാ പ്രശ്നത്തില്‍ ഒന്നാം പ്രതിസ്ഥാനത്തുള്ള  അമേരിക്കയുടെ സ്ഥാപിത താല്‍പ്പര്യങ്ങളാണ് പാരീസില്‍ വിജയിച്ചത് .

 

പ്രകൃതിയോടുള്ള കരുതലില്‍ പണ്ടുമുതലേ ലോകത്തിന് മാതൃകയാണ് ഇന്ത്യ .

  എന്നാല്‍, ജനങ്ങള്‍ക്ക് എല്ലാവര്‍ക്കും മിനിമം ജീവിതഗുണതയെങ്കിലും  ഉറപ്പുവരുത്താന്‍ ഇന്ത്യ ഊര്‍ജ ഉപഭോഗം ഇനിയും കൂട്ടേണ്ടതുണ്ട് .

 പക്ഷേ,  ആര്‍ത്തിപൂണ്ട് പ്രകൃതിവിഭവങ്ങളെ ധൂര്‍ത്തടിക്കുന്ന അതിസമ്പന്ന  രാജ്യങ്ങള്‍ക്കും അതിജീവിക്കാന്‍ പാടുപെടുന്ന ദരിദ്രരാജ്യങ്ങള്‍ക്കും ഒരേ  തളപ്പ് നിര്‍ദേശിക്കുന്ന അമേരിക്കയുടെ കുയുക്തികളോട് ചേര്‍ന്നുപോകുന്ന  സമീപനമാണ് ഇന്ത്യ പാരീസില്‍ കൈക്കൊണ്ടത് .

 വിഭവ കച്ചവടത്തിന് കൂട്ടുനിന്ന ഈ  നിലപാട് പരിസ്ഥിതിചര്‍ച്ചകളില്‍ ഇന്ത്യയുടെ പാരമ്പര്യത്തിനുതന്നെ  എതിരായിരുന്നു എന്നാണ് മഗ്സാസെ അവാര്‍ഡ് ജേതാവായ 'ഇന്ത്യയുടെ ജലമനുഷ്യന്‍'  രാജേന്ദ്രസിങ്ങിന്റെ അനുബന്ധ ലേഖനത്തില്‍ ചൂണ്ടിക്കാട്ടുന്നത് .

കാലാവസ്ഥാപ്രശ്നത്തില്‍ കേരളത്തിലുള്ള മുന്‍കരുതലുകള്‍ ആശാവഹമെങ്കിലും  സര്‍ക്കാരിന്റെയും ജനങ്ങളുടെയും കൂട്ടായ ഇടപെടലുകളിലൂടെയേ  പ്രതിരോധിക്കാനാവൂ എന്ന് ഗ്രസ്ഥകര്‍ത്താക്കള്‍ ഓര്‍മിപ്പിക്കുന്നു .

  ആഗോളതാപനം, ഹരിതഗൃഹവാതകങ്ങള്‍, ഓസോണ്‍പാളി, കാലാവസ്ഥാവ്യതിയാനം തുടങ്ങിയവയെ  കുട്ടികള്‍ക്കും മനസ്സിലാക്കാവുന്നത്ര ലളിതമായി വിവരിച്ചിട്ടുള്ള  കൃതിയില്‍ കാള്‍ സാഗന്റെ പ്രസിദ്ധമായ കോസ്മിക് കലണ്ടറും എന്‍ വി  കൃഷ്ണവാര്യര്‍ മൂന്ന് പതിറ്റാണ്ടുമുമ്പ് എഴുതിയ ലേഖനവുമടക്കം മറ്റ്  കനപ്പെട്ട അനുബന്ധങ്ങളുമുണ്ട് .

 വരുംതലമുറകളോട് നാം കടംവാങ്ങിയ പരിസ്ഥിതിയെ  കേടുകൂടാതെ അവര്‍ക്ക് തിരിച്ചുനല്‍കേണ്ട ബാധ്യത നമ്മള്‍  നിറവേറ്റേണ്ടതുണ്ടെന്ന കൃഷ്ണവാര്യരുടെ ആഹ്വാനം വരുംകാലങ്ങളിലെ  മനുഷ്യരോടുകൂടിയുള്ളതാണ് .

 അമേരിക്കയ്ക്ക് തുച്ഛമായ ബാധ്യതകള്‍ മാത്രമുള്ള  പാരീസ് ഉടമ്പടിയില്‍നിന്ന് പിന്മാറാനുള്ള ട്രംപ് ഭരണകൂടത്തിന്റെ തീരുമാനം ഈ  കൃതിയെ കൂടുതല്‍ പ്രസക്തമാക്കുന്നു .

shyamachuth@rediffmail .