                    
-----------------------------------                    

Domain: Sports                    

Paper: Deshabhimani                    

-----------------------------------                 

ഡെര്‍ബി > വനിതാ ക്രിക്കറ്റ്ചരിത്രത്തിലെ ഏറ്റവും മഹത്തരമായ ഇന്നിങ്സാണ് ഹര്‍മന്‍പ്രീത് കൌര്‍ ഓസ്ട്രേലിയക്കെതിരെ പുറത്തെടുത്തത് .

 ഇന്ത്യയെ ലോകകപ്പിന്റെ ഫൈനലിലേക്കു നയിക്കാനും ആ പ്രകടനത്തിനുകഴിഞ്ഞു .

 സ്വയം തെളിയിക്കാന്‍ പലതുമുണ്ടായിരുന്നു എന്നാണ് ഈ പഞ്ചാബുകാരി മത്സരത്തിനുശേഷം പ്രതികരിച്ചത് .

 36 റണ്‍ ജയവുമായാണ് ഇന്ത്യയുടെ ഫൈനല്‍പ്രവേശം .

 നാളെ ഇംഗ്ളണ്ടുമായാണ് കിരീടപോരാട്ടം .  
ലോകകപ്പില്‍ ഹര്‍മന്‍പ്രീതിന് കൂടുതല്‍ സമയം ബാറ്റ്ചെയ്യാനുള്ള അവസരം കിട്ടിയിരുന്നില്ല .

 അവസരം വന്നപ്പോള്‍ അതു മുതലാക്കി .

 'ഈ ദിനമാണ് എനിക്ക് സ്വയം തെളിയിക്കാനുള്ള അവസരം തന്നത് .

 ചിന്തിച്ചതു പ്രാവര്‍ത്തികമാക്കാന്‍ കഴിഞ്ഞു'- ഹര്‍മന്‍പ്രീത് പറഞ്ഞു .

 മിതാലി, വേദ, ദീപ്തി എന്നിവരും നല്ല ബാറ്റിങ്പ്രകടനം പുറത്തെടുത്തു .

 അവര്‍ക്കും നന്ദി- ഈ ഇരുപത്തെട്ടുകാരി പ്രതികരിച്ചു .

 
ഫൈനലില്‍ ഇന്ത്യയുടെ തുറപ്പുചീട്ടാണ് ഹര്‍മന്‍പ്രീത് .

 സെമിയിലെത്തുംമുമ്പ് അഞ്ച് മത്സരങ്ങളില്‍ 91 പന്തുകള്‍ മാത്രമാണ് നേരിടാനായത് .

 നിലയുറപ്പിച്ച് ബാറ്റ് വീശാനുള്ള സമയം കിട്ടിയില്ല .

 ഓസീസിനെതിരെ 10-ാമത്തെ ഓവറിലാണ് ക്രീസിലെത്തിയത് .

 60 പന്തില്‍ 41 റണ്ണായിരുന്നു ഒരുഘട്ടത്തില്‍ .

 തുടര്‍ന്നായിരുന്നു ബൌണ്ടറികളും സിക്സറുകളും ഈ വലംകൈ താരത്തിന്റെ ബാറ്റില്‍നിന്ന് ഒഴുകിയത് .

 ഏഴ് സിക്സറുകളും 20 ബൌണ്ടറികളും പറന്നു .

 115 പന്തില്‍ 171 റണ്‍ .

 അവസാന 40 പന്തില്‍ 103 റണ്ണാണ് അടിച്ചുകൂട്ടിയത് .

 ഇതിനിടെ ഒരോവറില്‍ അടിച്ചെടുത്തത് 22 റണ്‍ .

 ഇടയ്ക്ക് പേശീവലിവ് വിഷമിപ്പിച്ചു .

 എങ്കിലും ബാറ്റിങ് തുടര്‍ന്നു .

 മുന്‍ ഇന്ത്യന്‍ ഓപ്പണര്‍ വിരേന്ദര്‍ സെവാഗിന്റെ രീതി ഹര്‍മന്‍പ്രീതിന് ഏറെ ഇഷ്ടമാണ് .

 പന്ത് നോക്കുക, ആഞ്ഞടിക്കുക .

 ഇതു മാത്രമായിരുന്നു എന്റെ പദ്ധതി- ഹര്‍മന്‍പ്രീത് പറഞ്ഞു .

 
ദീപ്തി ശര്‍മയുമായുള്ള കൂട്ടുകെട്ടാണ് നിര്‍ണായകമായത് .

 137 റണ്‍ പിറന്നു .

 അതില്‍ 25 റണ്‍ മാത്രമേ ദീപ്തിയുടെ പേരിലുള്ളൂ .

 'ദീപ്തിയോട് സ്ട്രൈക്ക് പരമാവധി കൈമാറി കളിക്കാനാണ് ഞാന്‍ ആവശ്യപ്പെട്ടത് .

 സമ്മര്‍ദം ഒഴിവാക്കാനായിരുന്നു ഇത് .

 ഞാന്‍ താളം കണ്ടെത്തിയതോടെ സ്ട്രൈക്ക് എനിക്കു നല്‍കാന്‍ ദീപ്തിയോട് ആവശ്യപ്പെട്ടു .

 ഉത്തരവാദിത്തം ഞാന്‍ ഏറ്റെടുത്തു .

 ദീപ്തി നന്നായി പിന്തുണച്ചു' .

 സെഞ്ചുറിക്ക് തൊട്ടുമുമ്പ് ഓട്ടത്തിനിടെയുണ്ടായ ധാരണപ്പിശകില്‍ ദീപ്തിയെ വഴക്കുപറഞ്ഞതിന് ഹര്‍മന്‍പ്രീത് ക്ഷമയും ചോദിച്ചു .
പഞ്ചാബിലെ മോഗയാണ് ഹര്‍മന്‍പ്രീതിന്റെ സ്വദേശം .

 2009ല്‍ 20-ാമത്തെ വയസ്സില്‍ ഇന്ത്യക്കായി അരങ്ങേറി .

 വലംകൈ സ്പിന്നറുംകൂടിയാണ് .

 ട്വന്റി-20യാണ് ഹര്‍മന്‍പ്രീതിന് ഇഷ്ടം .

 ഓസ്ട്രേലിയന്‍ ട്വന്റി-20 ലീഗായ ബിഗ് ബാഷിലേക്ക് തെരഞ്ഞെടുത്ത ആദ്യ ഇന്ത്യക്കാരിയാണ് ഹര്‍മന്‍പ്രീത് .

 കിയ സൂപ്പര്‍ ലീഗിലും കളിച്ചു .

 ഇന്ത്യക്കായി 77 ഏകദിനങ്ങളില്‍ 1974 റണ്‍ നേടി .

 മൂന്നു സെഞ്ചുറി ഇതിലുള്‍പ്പെടും .

 19 വിക്കറ്റും നേടിയിട്ടുണ്ട് .
'അവിശ്വസനീയം, മനോഹരം'
ഡെര്‍ബി > വനിതാ ലോകകപ്പ് ക്രിക്കറ്റ് സെമിയില്‍ ഓസ്ട്രേലിയക്കെതിരെ മിന്നുന്ന പ്രകടനം പുറത്തെടുത്ത ഹര്‍മന്‍പ്രീത് കൌറിന് അഭിനന്ദനപ്രവാഹം .

 സച്ചിന്‍ ടെന്‍ഡുല്‍ക്കര്‍, വിരാട് കോഹ്ലി, വിരേന്ദര്‍ സെവാഗ്, കപില്‍ദേവ്, അനില്‍ കുംബ്ളെ, ചേതേശ്വര്‍ പൂജാര, രവി ശാസ്ത്രി തുടങ്ങിയവര്‍ ഹര്‍മന്‍പ്രീതിനെ വാഴ്ത്തി .
അവിശ്വസനീയ പ്രകടനമെന്നായിരുന്നു സച്ചിന്റെ പ്രതികരണം .

 ഇനിയും മുന്നേറട്ടെയെന്ന് സച്ചിന്‍ ട്വിറ്ററില്‍ കുറിച്ചു .

 വിസ്മയാവഹമായ ബാറ്റിങ് പ്രകടനമാണ് ഹര്‍മന്‍പ്രീത് പുറത്തെടുത്തത്- ശാസ്ത്രി കുറിച്ചു .

 ഇന്ത്യന്‍ ക്യാപ്റ്റന്‍ വിരാട് കോഹ്ലിയും ഹര്‍മന്‍പ്രീതിനെ അഭിനന്ദിച്ചു .

 എന്തൊരു ഇന്നിങ്സാണിത്, ബൌളര്‍മാര്‍ക്കും അഭിനന്ദനം- എന്നതായിരുന്നു കോഹ്ലിയുടെ പ്രതികരണം .
ആജീവനാന്തം ഓര്‍ത്തുവയ്ക്കാനുള്ള ഇന്നിങ്സ്, ഹര്‍മന്‍പ്രീത് കൌര്‍ .

 എന്ത് മനോഹരമായ ഷോട്ടുകളാണ് .

 ഇന്ത്യ നേടിയ റണ്ണിന്റെ 60 ശതമാനത്തില്‍ കൂടുതല്‍ ആ ബാറ്റില്‍നിന്ന് .

 ഇപ്പോഴിതാ ബൌളര്‍മാരും- ട്വിറ്ററില്‍ സെവാഗ് കുറിച്ചു .
ഇംഗ്ളണ്ടിനോട് കരുതിയിരിക്കാന്‍ മിതാലി
ഡെര്‍ബി > ഇംഗ്ളണ്ടിന് ഒട്ടും എളുപ്പമാകില്ലെന്ന് ഇന്ത്യന്‍ ക്യാപ്റ്റന്‍ മിതാലി രാജ് .

 ലോര്‍ഡ്സില്‍ നാളെയാണ് വനിതാ ലോകകപ്പ് ഫൈനല്‍ .

 ഒരു ടീം എന്ന നിലയില്‍ ഞങ്ങള്‍ ഏറെ മാറിയെന്ന് മിതാലി പറഞ്ഞു .

 ഫൈനലില്‍ എത്തിയതിന്റെ ആവേശത്തിലാണ് ടീം- ക്യാപ്റ്റന്‍ വ്യക്തമാക്കി .
അനായാസം മുന്നേറാന്‍കഴിയുമെന്ന തോന്നല്‍ ഒരിക്കലും ഉണ്ടായിട്ടില്ല .

 പക്ഷേ, കാര്യങ്ങള്‍ പെട്ടെന്നാണ് മാറിമറിഞ്ഞത് .

 സാഹചര്യങ്ങള്‍ക്കനുസരിച്ച് പെണ്‍കുട്ടികള്‍ കളിച്ചു .

 ബാറ്റര്‍മാരായാലും ബൌളര്‍മാരായാലും അങ്ങനെതന്നെ .

 ഓസീസിനെതിരായ ജയം വന്‍ മാറ്റമുണ്ടാക്കി .

 ഫൈനലിലേക്കാണ് ഇനിയുള്ള ശ്രദ്ധ മുഴുവന്‍- മിതാലി പറഞ്ഞു .
ആദ്യ കളിയില്‍ ഇന്ത്യ ഇംഗ്ളണ്ടിനെ 35 റണ്ണിന് തോല്‍പ്പിച്ചിരുന്നു .

 ഓസീസിനെതിരെ നിറഞ്ഞാടിയ ഹര്‍മന്‍പ്രീത് കൌറിനെ മിതാലി പുകഴ്ത്തി .

 ബിഗ് ബാഷില്‍ കളിച്ചത് ഹര്‍മന്‍പ്രീതിന് ഗുണംചെയ്തെന്നും മിതാലി പറഞ്ഞു .

