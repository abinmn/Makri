                    
-----------------------------------                    

Domain: Columns                    

Paper: Deshabhimani                    

-----------------------------------                 

സ്വന്തമായി  നല്ലതുചെയ്ത് പേരെടുക്കാന്‍ കഴിയാതാകുമ്പോഴും നൈരാശ്യം  ബാധിക്കുമ്പോഴും  എളുപ്പവഴിയില്‍ പ്രശസ്തി നേടാന്‍ കൊതിച്ചും കാണിക്കുന്ന  വിചിത്രമായ  ചേഷ്ടകള്‍ മനുഷ്യസഹജമാണ് .

 ചിലര്‍ തിയറ്ററില്‍ സിനിമ  കണ്ടുകൊണ്ടിരിക്കെ  ഉച്ചത്തില്‍ കൂവി ശ്രദ്ധ തന്നിലേക്കാകര്‍ഷിക്കുന്നു .

  വേറെ ചിലര്‍  അസ്വാഭാവികവേഷം ധരിച്ച് സമൂഹത്തിനുമുന്നില്‍  പ്രത്യക്ഷപ്പെടുന്നു .

  ഇനിയൊരുകൂട്ടര്‍ സ്വന്തം കുറ്റം വിളിച്ചുപറഞ്ഞും കൂടെ  നില്‍ക്കുന്നവരെ  തെറിവിളിച്ചുമാണ് ശ്രദ്ധനേടാന്‍ ശ്രമിക്കുന്നത് .

 ഡോണള്‍ഡ്  ട്രംപ് വെറുമൊരു  ബിസിനസുകാരനായിരുന്നെങ്കില്‍  ചര്‍ച്ചാപുരുഷനാകില്ലായിരുന്നു .

  ആത്മനിയന്ത്രണം നഷ്ടപ്പെട്ട്,  വീണ്ടുവിചാരമില്ലാതെ വര്‍ഗീയതയും  വിഡ്ഢിത്തവും വിദ്വേഷവും കലര്‍ന്ന  വാക്കുകള്‍ പ്രയോഗിച്ചാണ് ട്രംപ് ശ്രദ്ധ  നേടിയത് .

 2014ലെ ലോക്സഭാ  തെരഞ്ഞെടുപ്പില്‍ നരേന്ദ്ര മോഡിക്കുവേണ്ടി  ഇറങ്ങിയ ഒരു പരസ്യം  താമരപ്പൂവിന്റെ ഇതളുകള്‍ കൊണ്ടുമാത്രം മറച്ച മേഘ്ന  പാട്ടീലിന്റെ  ദേഹത്തിനുകുറുകെയായി 'വോട്ട് ഫോര്‍ നരേന്ദ്ര മോഡി'  എന്നെഴുതിയ  സ്ട്രിപ്പുമായിട്ടായിരുന്നു .

 തൊട്ടുപിന്നാലെ രാഹുല്‍ ഗാന്ധിയെ   വിജയിപ്പിക്കണമെന്ന ആവശ്യവുമായി തുണിയുരിഞ്ഞ് മറ്റൊരു മോഡല്‍ തനിഷ  സിങ്ങിനെ  കോണ്‍ഗ്രസ് രംഗത്തിറക്കി .  ട്രംപിനും മോഡിക്കും രാഹുലിനും  ഇതൊക്കെ  കാണിക്കാമെങ്കില്‍ കോഴിക്കോട് ജില്ലയിലെ ഉള്ള്യേരി നാറാത്ത്  സ്വദേശി കെ  സുരേന്ദ്രനെ കുറ്റംപറയാന്‍ ആര്‍ക്കും അവകാശമില്ല .

 നാലാള്‍   ചര്‍ച്ചചെയ്തില്ലെങ്കില്‍ പേര് മറന്നുപോകുന്ന കാലമാണ് .

 സ്വന്തം   പാര്‍ടിക്കകത്ത് പ്രത്യേകിച്ച് വിലയും നിലയുമൊന്നുമില്ല .

 എന്നാല്‍,   വാര്‍ത്തകളില്‍ കയറാനെങ്കിലും അല്‍പ്പസ്വല്‍പ്പം പൊടിക്കൈ ആകാം .
പഠിച്ചത്  രസതന്ത്രമാണെങ്കിലും സ്വായത്തമാക്കിയത് അത്രയൊന്നും രസമില്ലാത്ത   തന്ത്രങ്ങളാണ് .

 ബിജെപി സംസ്ഥാന ജനറല്‍സെക്രട്ടറി എന്നതാണ് സ്ഥാനം .

 പക്ഷേ,   ഒരു പ്രസംഗം തര്‍ജമചെയ്യാന്‍പോലും ഇപ്പോള്‍ വിളിക്കാറില്ല .

 മഞ്ചേശ്വരത്ത്   മത്സരിച്ച് ജയിച്ച് എംഎല്‍എയാകുമെന്ന് സ്വപ്നംകണ്ടിരുന്നു .

 തമ്പാനൂരില്‍   പണിയുന്ന സംസ്ഥാന കമ്മിറ്റി ഓഫീസില്‍ 'മുഖ്യമന്ത്രിയുടെ' മുറിയില്‍   ചാരിച്ചാഞ്ഞിരിക്കുന്ന സ്വപ്നവും കാണുന്നുണ്ട് .

 പക്ഷേ, അലഭ്യയോഗമാണ് .

   ഒന്നും ഗുണം പിടിക്കുന്നില്ല .

 ചെയ്യുന്നതെല്ലാം മണ്ടത്തരമായി   കലാശിക്കുകയുംചെയ്യുന്നു .

 തിരുവനന്തപുരത്ത് ലോ അക്കാദമിയില്‍ വലിഞ്ഞുകയറി നിരാഹാരം തുടങ്ങി വി   മുരളീധരന്‍ കത്തിക്കയറുമ്പോള്‍ സുരേന്ദ്ര സഹായം വന്നത്, രാത്രി കാറില്‍കയറി   മുരളീധരന്‍ ശൌചകര്‍മത്തിന് പോയി എന്ന പ്രസ്താവനയുടെ രൂപത്തിലാണ് .

 അതോടെ   മുരളീധരന് മുങ്ങേണ്ടിവന്നു .
ഉള്ള്യേരിക്കാരനായതുകൊണ്ട് ഉള്ളി   സുരേന്ദ്രനെന്ന പേരുവീണു .

 താന്‍ ബീഫല്ല, ഉള്ളിക്കറിയാണ് കഴിച്ചതെന്ന്   പരസ്യപ്രസ്താവന നടത്തി ഉള്ള്യേരിയെ സുരേന്ദ്രന്‍ വെറും ഉള്ളിയാക്കി .

   മാട്ടിറച്ചിവിലക്ക് വന്നപ്പോള്‍, അതിനെ ആരെങ്കിലും എതിര്‍ത്താല്‍   കലാപമുണ്ടാകുമെന്നായി സുരേന്ദ്രന്‍ .

 ഒടുവില്‍, ഏതോനാട്ടില്‍ എന്നോ കൊന്ന   പശുവിന്റെ ചിത്രവുമായി കേരളത്തില്‍ മാടിനെ കൊന്നു എന്ന് പ്രചരിപ്പിച്ചത്   പിടിക്കപ്പെട്ടപ്പോള്‍ ദുരന്തം അഥവാ ദുരേന്ദ്രനായി മാറി .

 തര്‍ജമ, കന്നട   പ്രസംഗം, ഭീഷണി, ഹാസ്യപരിപാടി എല്ലാ ക്വട്ടേഷനും സുരേന്ദ്രന്‍ എടുക്കും .

   അങ്ങനെ വളരെ കുറച്ചുപേരേ ബിജെപിയിലുള്ളൂ .

 കൈയില്‍   രേഖയുണ്ടെന്നവകാശപ്പെട്ടാണ് ഒട്ടുമിക്ക പ്രഖ്യാപനങ്ങളും തര്‍ക്കങ്ങളും .

   എവിടെ രേഖ എന്നുചോദിച്ചാല്‍ കൈരേഖ കാണിച്ചാല്‍ മതിയാകും .
ജീവിക്കുന്ന  മനുഷ്യരെവിട്ട് പരേതാത്മാക്കളുമായാണ് ഒടുവിലത്തെ സല്ലാപം .

   മഞ്ചേശ്വരത്ത് താന്‍ തോറ്റത് പരേതാത്മാക്കള്‍ ഇറങ്ങിവന്ന് എതിര്‍ത്ത്   വോട്ടുചെയ്തതുകൊണ്ടാണെന്ന് അന്നേ പറയുന്നതാണ് .

 അന്നൊക്കെ തോറ്റതിന്റെ   മനഃപ്രയാസംകൊണ്ടുള്ള അസ്കിത എന്നേ എല്ലാവരും കരുതിയുള്ളൂ .

 പക്ഷേ,   അതായിരുന്നില്ല പ്രശ്നം .

 ശരിക്കും അങ്ങനെ വിശ്വസിച്ചുപോയി .

 കുറെ പേരുകള്‍   കൂട്ടിക്കെട്ടി എല്ലാം പരേതരാണെന്നും അവരും വോട്ടുചെയ്തു എന്നും കോടതിയില്‍   ബോധിപ്പിച്ചു .

 കോടതി അന്വേഷിച്ചപ്പോള്‍ പരേതര്‍ ഒന്നൊന്നായി   'ഞാനിവിടുണ്ടേ' എന്ന് ബോധ്യപ്പെടുത്തി ഹാജരാകുന്നു .

 എംഎല്‍എ ആയില്ലെങ്കിലും   സാരമില്ല, ജീവിച്ചിരിക്കുന്നവരെ 'കൊന്ന'തിന്റെപേരില്‍ ബന്ധുക്കളുടെ   പാരിതോഷികം കിട്ടാതിരുന്നാല്‍മതി എന്നാണ് ഒടുവിലത്തെ അവസ്ഥ .

   ഇതൊക്കെയാണെങ്കിലും സുരേന്ദ്രന്‍ വിടില്ല .

 ഓരോ ദിവസവും 'താങ്കള്‍ എന്തൊരു   ദുരന്തം' എന്ന സ്നേഹവചനം കേള്‍ക്കാതെ ഉറക്കംവരില്ല .

 രണ്ട് ഡിവൈഎസ്പിമാരോട്   'റിട്ടയര്‍ചെയ്താല്‍ കാണിച്ചുതരാം' എന്നാണ് ഭീഷണിമുഴക്കിയത് .

  സുരേന്ദ്രന്റെ  ഭീഷണിക്ക് സവാളയുടെ വിലമാത്രമേ തല്‍ക്കാലം ഉള്ളൂ  എന്നതുകൊണ്ട് ആരും  ഗൌനിച്ചില്ല എന്നുമാത്രം .