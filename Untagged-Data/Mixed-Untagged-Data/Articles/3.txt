                    
-----------------------------------                    

Domain: Articles                    

Paper: Deshabhimani                    

-----------------------------------                 

ഇന്ത്യയുടെ രണ്ട് ഇതിഹാസകാവ്യങ്ങളിലൊന്നാണ് ആദ്യകാവ്യമെന്ന് നാം വിശേഷിപ്പിക്കുന്ന രാമായണം .

 ബഹുജനങ്ങളുടെ ഇടയില്‍ ഏറെക്കാലമായി പ്രചരിച്ചുപോന്ന കഥകളും ഉപകഥകളുമാണ് അതിന്റെ മുഖ്യശരീരം .

 ലവകുശന്മാര്‍ അയോധ്യയിലെ തെരുവീഥികളിലൂടെ നടന്നും രാജസദസ്സിലും പാടിയ രാമായണം ഏവരുടെയും ഹൃദയമലിയിച്ചെന്ന കഥയില്‍നിന്നുതന്നെ അതിന്റെ നാടോടിപ്പാരമ്പര്യം വ്യക്തമാണല്ലോ .

 ഇന്ന് നമ്മുടെ മുമ്പിലുള്ള ആ കൃതിയില്‍ പലപ്പോഴായി പല കൂട്ടിച്ചേര്‍ക്കലുകളുമുണ്ടായിട്ടുണ്ട് .

 സൂക്ഷ്മമായി പരിശോധിച്ചാല്‍ അവയുടെ മൂലരൂപങ്ങള്‍ കുറെയൊക്കെ മനസ്സിലാക്കാന്‍ കഴിയും . 
ബുദ്ധമതത്തിന്റെ ആരംഭത്തിനുംമുമ്പാണ്- അതായത് ക്രിസ്തുവിനുമുമ്പ് 600-700 വര്‍ഷങ്ങള്‍ക്കിടയില്‍- വാല്മീകിരാമായണത്തിന്റെ ആദിമരൂപം ഉണ്ടായതെന്നു കരുതാന്‍ ആഭ്യന്തരമായ തെളിവുകളുണ്ട് .

 രണ്ടാം നൂറ്റാണ്ടിലോ മൂന്നാം നൂറ്റാണ്ടിലോ ആണ് രാമായണം ഏതാണ്ടിന്നത്തെ രൂപത്തിലേക്ക് വന്നത് .

 ഏതായാലും കാളിദാസനുമുമ്പ് (നാലാം നൂറ്റാണ്ട്) രാമായണം അന്തിമരൂപം പ്രാപിച്ചെന്നുറപ്പിക്കാം .
ആദ്യാവസ്ഥയിലെന്ന് സങ്കല്‍പ്പിക്കപ്പെടുന്ന രാമായണത്തില്‍ പ്രതിഫലിച്ചുകാണുന്ന ജനസമൂഹത്തിന്റെ സ്ഥിതി ഇന്നത്തെ നിലയില്‍നിന്ന് നോക്കുമ്പോള്‍ രസകരമാണ് .

 യാഗമാണ് ആര്യന്മാരുടെ ആരാധനയുടെ ഏറ്റവും സവിശേഷ രൂപം .

 സ്ത്രീകളും വേദം പഠിച്ചിരുന്നു .

 വൈദികകര്‍മങ്ങള്‍ നടത്തുന്നതില്‍നിന്ന് അവര്‍ വിലക്കപ്പെട്ടിരുന്നില്ല .

 കൌസല്യ യാഗാശ്വത്തെ കൊല്ലുന്നതായി രാമായണത്തില്‍ വിവരിക്കുന്നു .

 വിഗ്രഹാരാധന നിലവില്‍ വന്നിരുന്നില്ല .

 ബ്രാഹ്മണരും ക്ഷത്രിയരും മൃഗമാംസം ഭക്ഷിച്ചിരുന്നു .

 സീതയും രാമനും ലക്ഷ്മണനും ഇറച്ചി തിന്നുന്നതില്‍ താല്‍പ്പര്യം കാട്ടിയിരുന്നതായി അവരുടെ വനവാസത്തെക്കുറിച്ചുള്ള വര്‍ണനഭാഗങ്ങള്‍ തെളിവുതരും .

 വര്‍ണഭേദം വ്യവസ്ഥിതമായിരുന്നെങ്കിലും തൊഴില്‍വിഭജനത്തില്‍ ബ്രാഹ്മണ- ക്ഷത്രിയന്മാര്‍ തമ്മിലുള്ള അന്തരം വ്യക്തമായിരുന്നില്ല .

 ഇരുകൂട്ടരും ധനുര്‍വിദ്യയില്‍ മത്സരിച്ചിരുന്നു .

 ബുദ്ധമതത്തിന്റെ വളര്‍ച്ചയാണ് ആര്യന്മാരുടെ ജീവിതത്തിന് കുറെക്കൂടി യാന്ത്രികമായ അച്ചടക്കവും ചിട്ടയും വരുത്തിയത് .

 വര്‍ണാശ്രമധര്‍മങ്ങളുടെ ദൃഢവ്യവസ്ഥ, മാംസാഹാരവര്‍ജനം മുതലായവ അതിന്റെ ഫലങ്ങളായിരിക്കണം .
മഹത്തും സ്മരണീയവുമായ ഒരു സവിശേഷസംഭവത്തെ  തന്റെ കൃതിയിലൂടെ അനശ്വരമാക്കുകയായിരിക്കാം വാല്മീകി .

 ആര്യന്മാര്‍ ഇന്ത്യയിലേക്കുവന്ന് ഗംഗാതടത്തിലെ ഫലഭൂയിഷ്ഠമായ പ്രദേശങ്ങളില്‍ സ്ഥിരവാസമുറപ്പിച്ചു .

 അയോധ്യ കേന്ദ്രമാക്കി വര്‍ഷങ്ങളോളം സുസ്ഥിരമായ രാജഭരണം നടത്തി .

 തെക്കന്‍ ഭാഗങ്ങളിലേക്കുകൂടി തങ്ങളുടെ ആധിപത്യം വ്യാപിപ്പിക്കണം .

 യമുനയുടെ തീരപ്രദേശങ്ങള്‍തൊട്ട് തെക്ക് സിലോണ്‍വരെയുള്ള ഭാഗങ്ങളില്‍ ഒറ്റയ്ക്കും തെറ്റയ്ക്കുമായും കൂട്ടായും രാക്ഷസന്മാരും വാനരന്മാരും മറ്റും സ്വന്തം പ്രദേശങ്ങള്‍ അടക്കിവാഴുകയാണ് .

 നരഭോജികളായ ആദിവാസികളാണ് ശക്തന്മാരും കറുത്തവരും അതിനാല്‍ ഏറെക്കുറെ വിരൂപന്മാരുമായ രാക്ഷസന്മാര്‍ .

 കല്ലും വടിയുംമാത്രം ആയുധങ്ങളായുപയോഗിക്കുന്ന, പലപ്പോഴും രാക്ഷസന്മാരുടെ ആക്രമണങ്ങള്‍ക്ക് വിധേയാരാകേണ്ടിവരുന്ന, മറ്റൊരുതരം ആദിവാസികളാണ് വാനരന്മാര്‍ .

 ഇന്ദ്രനായിരുന്നു ആര്യന്മാരുടെ നേതാവ് .

 പുതിയ പുതിയ ബന്ധങ്ങളും രാജ്യങ്ങളും വെട്ടിപ്പിടിക്കുന്നതിന് അവര്‍ക്ക് നേതൃത്വം കൊടുത്തത് വജ്രധരനായ ഇന്ദ്രനാണ് .

 ഇതിഹാസകാലമായപ്പോഴക്കും ആ സ്ഥാനം വിഷ്ണു ഏറ്റെടുത്തു .

 പുരാണകാലത്ത് അത് ദൃഢമായി .

 അയോധ്യകേന്ദ്രമാക്കി ഭരണം നടത്തിയ ആര്യന്മാര്‍ക്ക് പുതിയ തെക്കന്‍മേഖലകള്‍ കൈയടക്കുന്നതില്‍ രാമനാണ് നേതൃത്വം കൊടുത്തത് .

 അമ്പും വില്ലും എന്ന നവീനായുധങ്ങളുപയോഗിക്കാനറിയാവുന്ന ആര്യന്മാരുടെ നേതാവാണ് അദ്ദേഹം .

 യാഗവിരോധികളും നരഭോജികളുമായ രാക്ഷസന്മാര്‍ക്ക്, തങ്ങളുടെ സ്വന്തം നാടിനെ കീഴടക്കാന്‍ വരുന്നവരെന്ന കാരണംകൊണ്ടുതന്നെ, ആര്യന്മാര്‍ ശത്രുക്കളാണ് .

 ഋഷികളെയും മറ്റും, അതിനാല്‍, അവര്‍ ഉപദ്രവിക്കും .

 രാമന് അവരെ എതിര്‍ക്കുന്നതിന് അങ്ങനെയൊരു കാരണവും കിട്ടി .

 അതേയവസരം, പേര്‍ഷ്യയിലും അഫ്ഗാനിസ്ഥാനിലും മറ്റും കുടിയിരുന്ന, തങ്ങളുടെ പൂര്‍വികന്മാരായ ആര്യന്മാരോട് ഇന്ത്യയില്‍ കുടിപാര്‍ത്ത ആര്യന്മാര്‍ക്ക് അത്ര രസമാണെന്നു പറഞ്ഞുകൂടാ .

 എങ്കിലും അവര്‍ തമ്മില്‍ അപൂര്‍വമായി വിവാഹബന്ധം ഉണ്ടായെന്നു വരാം .

 ദശരഥന്റെ കൈകേയീവിവാഹം അത്തരത്തിലൊന്നാണ് .
രാമന്റെ ദക്ഷിണദിഗ്വിജയവും രാവണന്റെ നേതൃത്വത്തിലുള്ള ആദിവാസികളായ രാക്ഷസന്മാരുടെ വധവും അതുപോലെതന്നെ .

 ആദിവാസികളുടെ ഇടയിലുള്ള ഭിന്നിപ്പില്‍നിന്ന് മുതലെടുത്തുകൊണ്ടാണ് ഇത് രാമന്‍ സാധിച്ചത് .

 ബാലിയെ കൊന്ന് സുഗ്രീവന്റെയും ഹനുമാന്റെയും നേതൃത്വത്തിലുള്ള വാനരന്മാരുടെ സംഘത്തെ മുഴുവനായും രാക്ഷസന്മാരുടെ കൂട്ടത്തില്‍നിന്ന് വിഭീഷണന്റെ നേതൃത്വത്തില്‍ അംഗുലീപരിമിതമെങ്കിലും ശത്രുരഹസ്യങ്ങള്‍ ചോര്‍ത്തിത്തരാന്‍ കഴിവുള്ള ഒരു ചെറിയ ഗ്രൂപ്പിനെയും വശത്താക്കിക്കൊണ്ടാണ് കുശാഗ്രബുദ്ധിയും നവീനായുധപ്രയോഗനിപുണനുമായ ആര്യരാമന്‍ ലക്ഷ്മണനോടുകൂടി രാവണന്റെ നേതൃത്വത്തിലുള്ള രാക്ഷസസംഘത്തെ നേരിട്ടത് .

 അതിന് സീതാപഹരണം ഒരു കാരണമായെന്നുമാത്രം .

 സുന്ദരികളായ പെണ്ണുങ്ങളെ തട്ടിക്കൊണ്ടുപോവുക നരഭോജികളുടെ സ്വഭാവമാണ് .

 അവരുടെ പാതിവ്രത്യം ഭഞ്ജിക്കുകയൊന്നുമല്ല ലക്ഷ്യം .

 ഒരു കൊല്ലംവരെ, ആ പെണ്ണുങ്ങളുടെ വേണ്ടപ്പെട്ടവര്‍ വന്ന് കൊണ്ടുപോയില്ലെങ്കില്‍ നരഭോജികളായ രാക്ഷസര്‍ അവരെ കൊന്നുതിന്നും .

 ഇത്തരത്തില്‍പെട്ട ആയിരക്കണക്കിനു സുന്ദരികള്‍ രാവണന്റെ അന്തഃപുരത്തില്‍ ഉണ്ടായിരുന്നെന്ന് ഹനുമാന്‍ പറയുന്നുണ്ട് .

 അങ്ങനെ സംഭവിച്ച സീതാപഹരണം കാരണമാക്കിയാണ് രാമന്‍ തന്റെ ലങ്കാക്രമണവും രാവണാദി രാക്ഷസവംശനാശവും സാധിച്ചത് .

 ഇതും ഇന്ത്യയിലെ ആര്യന്മാരെ സംബന്ധിച്ചിടത്തോളം അനശ്വരമായി രേഖപ്പെടുത്തിവയ്ക്കേണ്ട ഒരു സംഭവമത്രേ .

 അയോധ്യാരാജധാനിയില്‍ അസുരാപരാഭിധാനരായ പൂര്‍വികാര്യന്മാരുടെ നാഗരികകൂടബുദ്ധിയില്‍ പിറന്ന് പ്രവൃത്ത്യന്മുഖമായി വന്ന ഗൂഢതന്ത്രങ്ങളുടെ പരാജയവും, യമുനയ്ക്ക് തെക്ക് ഇങ്ങേയറ്റം സിലോണ്‍വരെ വ്യാപിച്ചുകിടന്ന ഫലഭൂയിഷ്ഠവും കാടുനിറഞ്ഞതുമായ ഭൂവിഭാഗങ്ങളെ ശക്തരെങ്കിലും പ്രായേണ അപരിഷ്കൃതരും രാഷ്ട്രതന്ത്രാനഭിജ്ഞരുമായ ആദിവാസികളെ സ്വാധീനിച്ചും നശിപ്പിച്ചും കീഴടക്കിയ വീരസാഹസികചരിത്രവും- ഇവ രണ്ടും വാല്മീകി തന്റെ ഇതിഹാസകാവ്യത്തിലൂടെ അനശ്വരമാക്കി .

 അങ്ങനെ ഇന്ന് നമ്മുടെ മുമ്പിലുള്ള രാമായണം വാല്മീകിയുടെ മാത്രമല്ല; പലരുടെയും സംഭാവനകളുടെ സങ്കലിതസൃഷ്ടിയാണ് .
രാമായണം ഇന്ത്യയിലെങ്ങും നാടോടിയായും വാമൊഴിയായും പ്രചരിച്ചിട്ടുണ്ട് .

 കേരളത്തില്‍ത്തന്നെ വയനാട്ടിലും ഇടുക്കിയിലും മറ്റും ജനകീയമായി പ്രചലിതമായ രാമായണങ്ങള്‍, നാഗരികരുടെയും ഗ്രാമീണരുടെയും ആദിവാസിഗോത്രജനങ്ങളുടെയും മുസ്ളിങ്ങളുടെയും മറ്റു വിഭാഗങ്ങളുടെയുമിടയില്‍ വ്യാപിച്ചുകിടക്കുന്ന രാമായണങ്ങള്‍, ഇതിവൃത്തത്തിലും കഥാഗതിയിലും വൈവിധ്യവും വൈചിത്യ്രവുമുള്ളവയത്രേ .

 അസാധാരണമായ ബഹുസ്വരത .

 പലേടങ്ങളിലും പരമ്പരാഗതമായി പ്രചരിച്ചുപോരുന്നത് രാമായണത്തിലെ ഓരോ സംഭവവും അവിടവിടെ നടന്നതായിട്ടാണ് .

 ചുരുക്കത്തില്‍, രാമായണം ഓരോരുത്തര്‍ക്കും ഓരോ തരത്തിലാണ് .

 രാമനും സഹോദരന്മാരും സീതയും രാവണനും തമ്മിലുള്ള ബന്ധങ്ങളിലും പലപ്പോഴും ഐകരൂപ്യം കാണുകയില്ല .

 നമ്മുടെ കൊച്ചുകേരളത്തിലുള്ള ഈ രാമായണപ്രതിഭാസം ഇന്ത്യയിലെങ്ങും പലതരത്തില്‍ അനുഭവവേദ്യമാകുന്നു .

 ഏഷ്യയിലെമ്പാടും ഇതുപോലെ രാമായണങ്ങള്‍ പ്രചരിച്ചിട്ടുണ്ട് .

 ജാവയിലും ഇന്തോനേഷ്യയിലും പ്രചരിക്കുന്ന രാമായണങ്ങള്‍ ഇന്ത്യന്‍പാഠങ്ങളില്‍നിന്ന് ഒട്ടേറെ വ്യത്യസ്തതയുള്ളവയാണ് .
ഇക്കൂട്ടത്തില്‍ ലിഖിതരൂപത്തിലുള്ളവയില്‍ പ്രധാനമാണ് ക്രിസ്തുവിനു മുമ്പും പിമ്പുമായി രൂപംകൊണ്ട വാല്മീകിരാമായണവും മധ്യകാലഭക്തിപ്രസ്ഥാനത്തിന്റെ ഉല്‍പ്പന്നങ്ങളായ ഹിന്ദിയിലെ തുളസീദാസരാമായണവും സംസ്കൃതത്തിലെ അധ്യാത്മരാമായണവും അതിന്റെ സ്വതന്ത്രപരിഭാഷയായ തുഞ്ചത്തെഴുത്തച്ഛന്റെ അധ്യാത്മരാമായണം കിളിപ്പാട്ടും .

 പഞ്ഞമാസമെന്നു പറയപ്പെടുന്നതും ശ്രീരാമന്റെ ജന്മമാസമെന്നു കരുതിപ്പോരുന്നതുമായ കര്‍ക്കടകമാസത്തില്‍ നൂറ്റാണ്ടുകളായി കേരളത്തില്‍ വായിക്കപ്പെടുന്നതാണ് അധ്യാത്മരാമായണം കിളിപ്പാട്ട് (കോലത്തുനാടുമുതല്‍ കടത്തനാടുവരെ- കാസര്‍കോട്, കണ്ണൂര്‍, കോഴിക്കോട് വടകരവരെ- ചിങ്ങമാസത്തില്‍ ചെറുശ്ശേരിയുടെ കൃഷ്ണഗാഥയും വായിക്കുക പതിവാണ്) .

 ഇതെല്ലാം ആര്‍എസ്എസ് ആവിര്‍ഭവിക്കുന്നതിനും എത്രയോ നൂറ്റാണ്ടുകള്‍ക്കുമുമ്പുതന്നെ കേരളത്തില്‍ നിലനിന്നുപോരുന്ന പതിവുകളാണ് .

 ഇപ്പോള്‍ വര്‍ധിതവീര്യത്തോടെ രാമായണമാസാചരണം കൊട്ടിഘോഷത്തോടെ പൊടിപൊടിക്കുമ്പോള്‍ കേരളീയ പൊതുസമൂഹത്തിനുമുമ്പില്‍ തങ്ങള്‍ സ്വയം പരിഹാസ്യരാവുകയാണ് ചെയ്യുന്നതെന്ന് അവര്‍ ഓര്‍ക്കാത്തത് കഷ്ടംതന്നെ
(അവലംബം- സി വി വൈദ്യയുടെ ദി റിഡില്‍ ഓഫ് ദി രാമായണ, ഡി ഡി കോസാമ്പിയുടെ ദി കള്‍ച്ചര്‍ ആന്‍ഡ് സിവിലൈസേഷന്‍ ഓഫ് ഏന്‍ഷ്യന്റ് ഇന്ത്യ ഇന്‍ ഹിസ്റ്റോറിക്കല്‍ ഔട്ട്ലൈന്‍, മിത്ത് ആന്‍ഡ് റിയാലിറ്റി, ഡോ .

