                    
-----------------------------------                    

Domain: Health                    

Paper: Mathrubhumi                    

-----------------------------------                 

ബെംഗളൂരു:  1 .25 ലക്ഷം രൂപ വരെ ശമ്പളം നല്‍കാമെന്ന് പറഞ്ഞിട്ടും സര്‍ക്കാര്‍ ഡോക്ടറാകാന്‍ ആളെ കിട്ടാതെ ബുദ്ധിമുട്ടുകയാണ് കര്‍ണാടക സര്‍ക്കാര്‍ .

 വിദഗ്ധ ഡോക്ടര്‍മാരുടെ 1035 ഒഴിവുകളാണ് കര്‍ണാടകത്തിലെ സര്‍ക്കാര്‍ ആശുപത്രികളിലുള്ളത് .
പലതവണ അപേക്ഷ ക്ഷണിച്ചിട്ടും കാര്യമായ ഒരു പ്രതികരണവുമില്ലാതെ വന്നതോടെ ഓണ്‍ലൈനായി ലേലം വിളിക്കാന്‍ ആലോചിക്കുകയാണ് സര്‍ക്കാര്‍ .

 ഒന്നേകാല്‍ ലക്ഷം രൂപ വരെ ശമ്പളം വാഗ്ദാനം ചെയ്തിട്ടും സര്‍ക്കാര്‍ ആശുപത്രിയില്‍ ജോലി ചെയ്യാന്‍ ഡോക്ടര്‍മാര്‍ താത്പര്യപ്പെടുന്നില്ലെന്ന് ആരോഗ്യമന്ത്രി രമേശ് കുമാര്‍ പറഞ്ഞു .

 അടുത്ത ഘട്ടമായി എത്ര രൂപ ശമ്പളം വേണം എന്ന് ആരാഞ്ഞ് ലേലം ഉറപ്പിച്ച് നിയമനം നടത്താന്‍ ഒരുങ്ങുകയാണെന്നും അദ്ദേഹം പറഞ്ഞു .
സ്വകാര്യ പ്രാക്ടീസ് ഉപേക്ഷിക്കേണ്ടി വരുന്നതാണ് സര്‍ക്കാര്‍ ഡോക്ടര്‍മാരാകാന്‍ ആളുകള്‍ വിസമ്മതിക്കുന്നത് .

 ഇനി ശമ്പളം രണ്ട് ലക്ഷം ആക്കി ഉയര്‍ത്തിയാലും സര്‍ക്കാര്‍ ഡോക്ടറായി ആരെങ്കിലും വരാന്‍ സാധ്യത കുറവാണെന്ന് സെന്റര്‍ ഫോര്‍ ഹെല്‍ത്ത് ആന്‍ഡ് സോഷ്യല്‍ ജസ്റ്റിസിലെ എഡ്വാര്‍ഡ് പ്രേംദാസ് പിന്റോ പറയുന്നു .
സ്വകാര്യ മേഖലയില്‍ കണ്‍സള്‍ട്ടേഷന്‍ ഫീസ് വളരെ കുറവാണെങ്കിലും മറ്റ് വഴികളില്‍ മികച്ച വരുമാനമാണ് ഡോക്ടര്‍മാര്‍ക്ക് കിട്ടുന്നതെന്നും അദ്ദേഹം പറയുന്നു .

 കര്‍ണാടക മെഡിക്കല്‍ കൗണ്‍സിലിന്റെ കണക്ക് പ്രകാരം 1,16,000 ഡോക്ടര്‍മാരാണ് രജിസ്റ്റര്‍ ചെയ്തിട്ടുള്ളത് .

 ഇതില്‍ 40,000 പേര്‍ സജീവമല്ല എന്ന് മെഡിക്കല്‍ കൗണ്‍സില്‍ പ്രസിഡന്റ് എച്ച് വീരഭദ്രപ്പ പറയുന്നു .