                    
-----------------------------------                    

Domain: Art and Stage                    

Paper: Deshabhimani                    

-----------------------------------                 

ഭരണത്തിന്റെ മുഖമുദ്ര അതിനുകീഴിലെ ജനതയുടെ ജീവിതമാണ് .

 ആ ജീവിതത്തിന്റെ  ആഹ്ളാദങ്ങളും വിലാപങ്ങളുംതന്നെയാണ് രാജ്യത്തിന്റെ നില നിശ്ചയിക്കുന്നത് .

  അധികാരം അതിന്റെ പരിധികള്‍ വിടുകയും ജനജീവിതത്തിനുമേല്‍ അഗ്നി  കോരിയിടുകയുംചെയ്യുന്ന നാട്ടില്‍ വിലാപങ്ങളും മരണത്തിന്റെ കാലടിയൊച്ചകളും  കേള്‍ക്കാനാകും .

 അതിനുശേഷം കലാപത്തിന്റെ ആയുധങ്ങള്‍ കൂട്ടിമുട്ടുന്ന  ശബ്ദങ്ങളും .

  
 
അതിരുവിട്ട അപ്രമാദിത്വവും അധികാരദുര്‍വിനിയോഗവും ഒരു രാജ്യത്തിന്റെ  മുഖമുദ്രയാകുന്നിടത്ത് തകര്‍ത്തെറിയപ്പെടുന്നത് ഒരു ജനതയുടെ ജീവിതം  മാത്രമല്ല, തലമുറകളുടെ സ്വപ്നങ്ങളു പ്രതീക്ഷകളുംകൂടിയാണ് .

  അരാജകവാദികള്‍ക്ക് രാജ്യഭരണം പകുത്തുനല്‍കി അന്യദേശങ്ങളില്‍  വിരുന്നുണ്ടുനടക്കുന്ന ഭരണാധിപന്മാര്‍ കഥകളിലേതുമാത്രമല്ല .

   വര്‍ത്തമാനകാലത്തിന്റെ നേര്‍ക്കാഴ്ചയുമാണ് .

 ഒരുരാജ്യത്തിന്റെ സമ്പത്ത്  മുക്കാലും പടയ്ക്കും പടക്കോപ്പിനുമായി സ്വരൂപിച്ചുവയ്ക്കുകയും  അതനുഭവിക്കേണ്ട ജനതയ്ക്കുമേല്‍ കടുത്ത ഭാരം ഇറക്കിവയ്ക്കുകയുംചെയ്യുന്ന  അഭിനവ ഖലീഫമാര്‍ പഴങ്കഥമാത്രമാകുന്നില്ല .
 
ജനം, സമൂഹം, ഭരണകൂടം എന്ന സംഹിതകളെ ശരിയായ അര്‍ഥത്തില്‍  പരിഗണിക്കാതെപോകുന്നത് അവ ഉള്‍ക്കൊള്ളുന്ന രാഷ്ട്രത്തിന്റ ഭാവിയെ  തകര്‍ത്തെറിയുമെന്നതില്‍ തര്‍ക്കമില്ല .

 ഇതുതന്നെയാണ് പെരുമണ്ണ യുവജന  കലാസമിതിയുടെ ഒറ്റദിവസത്തെ സുല്‍ത്താന്‍ എന്ന നാടകം പറയാതെപറയുന്നത് . 
 
ഗിരീഷ് കളത്തില്‍
സാധാരണ കുടുംബത്തിലെ അംഗമായ ഹസ്സനും അവന്റെ ഉമ്മയും അതിഥികളെ  വിരുന്നൂട്ടുന്നത് ഒന്നും പ്രതീക്ഷിച്ചുകൊണ്ടല്ല, അതവര്‍ക്കൊന്നും  നേടിക്കൊടുക്കുന്നുമില്ല, പക്ഷേ പലരുമായുള്ള കൂടിക്കാഴ്ച, സൌഹൃദം അതവര്‍  ആഗ്രഹിക്കുന്നു .

 വേഷപ്രച്ഛന്നനായി അവരുടെ വീട്ടില്‍ വിരുന്നിനെത്തുന്ന ഖലീഫ  വിരുന്നിന് പ്രത്യുപകാരംചെയ്യാന്‍ വാശി പിടിക്കുന്നു .

 ഹസ്സന്റെ ഉള്ളിലെ  ആഗ്രഹമെന്തെന്നറിയിക്കാന്‍ അയാള്‍ ഹസ്സനെയും ഉമ്മയെയും നിര്‍ബന്ധിക്കുന്നു .

  ഒരിക്കലും നടക്കാനിടയില്ലാത്തതാണെങ്കിലും ഒരു ദിവസത്തേക്ക്  സുല്‍ത്താനായിരിക്കണമെന്ന ഹസ്സന്റെ ആഗ്രഹം ഉമ്മയില്‍നിന്ന് ഖലീഫ അറിയുന്നു .

  കിറുക്കന്‍ ഹസ്സന്റെ ആഗ്രഹം നിറവേറ്റിക്കൊടുക്കാന്‍ ഖലീഫ നിശ്ചയിക്കുന്നു .

  ഒരു സ്വപ്നത്തിലെന്നോണം അയാള്‍ ഖലീഫയായി വാഴിക്കപ്പെടുന്നതും  തുടര്‍ന്നുള്ള സംഭവവികാസങ്ങളുമാണ് നാടകത്തിന്റെ കഥാസാരം .

 പ്രജകള്‍ക്കല്ല  ഭരണാധികാരികള്‍ക്കാണ് കിറുക്കെന്ന് ഹസ്സന്‍ സ്ഥാപിച്ചെടുക്കുന്നിടത്താണ്  നാടകം അവസാനിക്കുന്നത് .
 
അറേബ്യന്‍ നാടോടിക്കഥയുടെ അന്തരീക്ഷം വാരിനിറച്ച രംഗവിതാനവും  വേഷവിധാനവും പൂര്‍ണമായും സമൃദ്ധകാഴ്ചയൊരുക്കുന്നുണ്ട് .

 രംഗോപകരണങ്ങളുടെ  കാര്യത്തിലും നാടകമാവശ്യപ്പെടുന്ന സംസ്കാരം കാത്തുവയ്ക്കാനായത്  ശ്രദ്ധേയമാണ് . 
 
നാടകരചന, സംവിധാനം: ഗിരീഷ് കളത്തില്‍, ദീപവിതാനം, സഹസംവിധാനം: കെഎംസി  പെരുമണ്ണ, കോറിയോഗ്രഫി: കെ ടി റീമ, ചമയം: പി എം വി, വസ്ത്രാലങ്കാരം: ഗിരീഷ്  കുട്ടന്‍, സംഗീതം: വിനോദ് നിസരി, രംഗകല: സത്യന്‍ പാറമ്മല്‍, ശ്യാംദാസ് .

  സലിം, പര്‍വീസ് അലി, രാജന്‍ മുണ്ടുപാലം, രതീഷ്, സത്യന്‍പാറമ്മല്‍, സുധീഷ്  കരുവാലില്‍, രമേഷ് പി കെ, രാമകൃഷ്ണന്‍, നവീന, രമ, മേഘ എന്നിവരാണ്  അഭിനേതാക്കള്‍ .