                    
-----------------------------------                    

Domain: Agriculture                    

Paper: Deshabhimani                    

-----------------------------------                 

കന്നുകാലികളുടെയും വളര്‍ത്തുപക്ഷികളുടെയും കാര്യത്തിലും ശാസ്ത്രീയമല്ലാത്ത മരുന്നുപ്രയോഗം, പ്രത്യേകിച്ച്  ആന്റിബയോട്ടിക്കുകളുടെയും, വിരമരുന്നുകളുടെയും  അശ്രദ്ധമായ  ഉപയോഗം ദീര്‍ഘകാല പ്രശ്നങ്ങള്‍ക്ക് കാരണമാകുന്നു .   അതില്‍തന്നെ കന്നുകാലികള്‍, പ്രത്യേകിച്ച്  ആടുകളിലും മറ്റും  പല വിരമരുന്നുകള്‍ക്കുമെതിരെയും വിരകള്‍ പ്രതിരോധശേഷി കൈവരിക്കുന്നതായി പല പഠനങ്ങളും  കണ്ടെത്തിയിട്ടുണ്ട് .

 അതിനാല്‍ വിരബാധയു ഉണ്ടാകുന്ന സമയത്ത്  പല മരുന്നും ഫലം കണ്ടെത്താതെ പോകുന്ന അവസ്ഥ ഉണ്ടാകുന്നു .

 വിരബാധ നിയന്ത്രിക്കാന്‍  ഒരു വെറ്ററിനറി  ഡോക്ടറുടെ മേല്‍നോട്ടത്തില്‍ നടത്തുന്ന ശാസ്ത്രീയചികിത്സ എന്ന സമീപനമാണ് ഹ്രസ്വദീര്‍ഘ കാലയളവില്‍ ഫലപ്രദമാകുന്നത് .

 
ഓരോ മൃഗത്തിനും ചെയ്യേണ്ട കൃത്യമായ വിരയിളക്കലിന്റെ  ടൈംടേബിള്‍ ഡോക്ടറോടു ചോദിച്ചു മനസ്സിലാക്കുകയാണ്  പ്രഥമവും, പ്രധാനവും .  വിരയിളക്കല്‍ എന്നത് എല്ലാ മാസവും ചെയ്യേ  ഒന്നാണ് എന്ന ധാരണ വേണ്ട .

 ആവശ്യമെങ്കില്‍ മാത്രം വിരയിളക്കുക എന്നതാണ് പിന്തുടരേണ്ട നയം .

 ഇതിനുള്ള വഴി കൃത്യമായ ഇടവേളകളില്‍ അല്ലെങ്കില്‍ വിരബാധ സംശയിക്കുന്ന ലക്ഷണങ്ങള്‍ കാണുമ്പോള്‍ ചാണകം പരിശോധിച്ച് വിരബാധ ഉറപ്പാക്കുക .

 കേരളത്തിലെ എല്ലാ മൃഗാശുപത്രികളിലും ഇതിനുള്ള സൌകര്യം ലഭ്യമാണ് .

 ചാണക പരിശോധനവഴി വിരയിളക്കണമോ വേണ്ടയോ എന്ന് തീരുമാനിക്കുമ്പോള്‍  പ്രയോജനം രണ്ടാണ് .  ഒന്ന് അനാവശ്യ മരുന്നുപ്രയോഗവും പണനഷ്ടവും ഒഴിവാക്കാം .   കൂടാതെ വിര ഏതുതരത്തില്‍പ്പെട്ടതാണെന്നു മനസ്സിലാക്കി യോജിച്ച ചികിത്സാരീതി അനുവര്‍ത്തിക്കാം .

 കാരണം പലതരം വിരകള്‍ക്കും മരുന്നും വ്യത്യസ്തമാകും .

 കാടടച്ചുള്ള, കണ്ണടച്ചുള്ള പ്രയോഗം വേണ്ടെന്നര്‍ഥം .

ഒരുപ്രാവശ്യം ഡോക്ടറുടെ കൈയില്‍നിന്നു കിട്ടിയ കുറിപ്പനുസരിച്ച് പിന്നീട് ദീര്‍ഘകാലം ആ മരുന്നു മാത്രം തുടര്‍ച്ചയായി ഉപയോഗിക്കുന്നതും വിരമരുന്ന് പ്രതിരോധത്തിന് കാരണമാണ് .

 ഡോക്ടറുടെ നിര്‍ദേശപ്രകാരം മരുന്ന് മാറ്റി ഉപയോഗിക്കാം .

 അയല്‍ സംസ്ഥാനങ്ങളില്‍നിന്നും മറ്റും പുതിയ പശുക്കളെയും ആടുകളെയും കൊണ്ടുവരുമ്പോള്‍  രണ്ടോ മൂന്നോ മരുന്നുകളുടെ ഒരുമിച്ചുള്ള പ്രയോഗം വേണ്ടിവരും .

 ഈ പുത്തന്‍ അതിഥികളെ  ഒന്നോ രണ്ടോ ദിവസം കഴിഞ്ഞു മാത്രം പുറമെ മേയ്ക്കാന്‍ വിടാറുള്ളൂ .  വിരബാധ കൂടുതലായി കാണുന്ന സമയത്തോ  അതിനു തൊട്ടുമുമ്പോ  വിരയിളക്കുന്നത് നല്ലതാണ് .  കറവപ്പശുക്കള്‍ക്ക് പ്രസവത്തിനുമുമ്പ് എട്ടുമാസം ഗര്‍ഭമുള്ളപ്പോഴും പ്രസവശേഷം  10ാം ദിവസവും വിരമരുന്ന് നല്‍കുന്നത് പാലുല്‍പ്പാദനം കൂട്ടുന്നു .

 പക്ഷേ ഗര്‍ഭകാലത്ത് ചില പ്രത്യേക ഇനം മരുന്നുകള്‍ (ഫെന്‍ബെന്‍ഡസോള്‍) മാത്രമേ ഉപയോഗിക്കാവൂ .

 അത് ഡോക്ടറുടെ നിര്‍ദേശം അനുസരിച്ച്  നല്‍കുക .  പ്രസവത്തോടനുബന്ധിച്ച്  വിരബാധ കൂടുകയും  ചാണകത്തില്‍ വിരമുട്ടകള്‍ കാണപ്പെടുകയും ചെയ്യുന്നു .

 ഇത് തടയാനും രോഗസംക്രമണം തടയാനും മേല്‍പ്പറഞ്ഞ പ്രവര്‍ത്തനങ്ങള്‍ സഹായിക്കുന്നു .

 

വിരമരുന്നു കൊടുക്കേണ്ട സമയം, കൊടുക്കേണ്ട മരുന്നിന്റെ ഇനം എന്നിവയോടൊപ്പം പ്രധാനമാണ് നല്‍കുന്ന അളവും .

 കന്നുകാലികളുടെ ശരീര തൂക്കത്തിനനുസരിച്ചാണ്  അളവ് തീരുമാനിക്കുന്നത് .

 കുറഞ്ഞ അളവില്‍ മരുന്നു നല്‍കുന്നത് വിരമരുന്ന് പ്രതിരോധത്തിന്  കാരണമാകുമെന്നതിനാല്‍  കൃത്യ അളവില്‍ മരുന്ന് കുറിച്ചുവാങ്ങാന്‍ ആവശ്യപ്പെടുക .
ബാക്ടീരിയകളും വിരകളും അശാസ്ത്രീയ ആന്റിബയോട്ടിക് വിരമരുന്നു പ്രയോഗംകാരണം  പ്രതിരോധശേഷി  കൈവരിക്കുന്നത്  ഏറെ ഗൌരവമേറിയ  പ്രശ്നമാണ് .  മനുഷ്യരിലും കന്നുകാലികളിലും ഭാവിയില്‍ മരുന്നുകളുടെ ഫലപ്രാപ്തി കുറയാന്‍ ഇത് ഇടയാക്കും .

 പ്രത്യേകിച്ച്  വിരമരുന്നുകളുടെ കാര്യത്തില്‍ പുതിയ പുതിയ  മരുന്നുകള്‍ക്കുവേണ്ടിയുള്ള ഗവേഷണശ്രമങ്ങളും കുറവാണെന്നുകൂടി ഓര്‍മിക്കുക .

 അതിനാല്‍ ഇപ്പോള്‍ ലഭ്യമായ മരുന്നുകളുടെഉചിതമായ പ്രയോഗംതന്നെ ഏറെ പ്രധാനം .
(മണ്ണുത്തി വെറ്ററിനറി കോളേജില്‍ അസിസ്റ്റന്റ് പ്രൊഫസറാണ് ലേഖകന്‍) റൃമെയശിഹുാ@്യമവീീ .