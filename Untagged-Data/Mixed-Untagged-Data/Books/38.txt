                    
-----------------------------------                    

Domain: Books                    

Paper: Deshabhimani                    

-----------------------------------                 

ഏഴാച്ചേരിയുടെ പുതിയ 45 കവിതകളുടെ സമാഹാരമാണ് 'എന്നെങ്കിലും' .

  വാക്കുകള്‍കൊണ്ട് ഇന്ദ്രജാലം തീര്‍ക്കുന്ന ഈ കവിതകള്‍ ആസ്വാദകമനസ്സുകളില്‍  തെളിനിലാവ് പരത്തുന്നവയാണ് .
 
ഇമവെട്ടാതെ സമൂഹത്തിനുനേരെ ദൃഷ്ടികള്‍ പായിച്ചിരിക്കുന്ന ഒരു ജാഗ്രത ഈ  കവിതകളില്‍ ഒളിഞ്ഞിരിക്കുന്നു .

 അനുവാചകമനസ്സുകളെ ആര്‍ദ്രമാക്കുന്ന  കവിതകളില്‍ മുള്ളും മലരും കണ്ടെത്താനാകും .

 സമൂഹത്തിലെ  പാര്‍ശ്വവല്‍ക്കരിക്കപ്പെട്ട വിഭാഗങ്ങളോടൊപ്പം കാലുറപ്പിച്ച് സഞ്ചരിക്കുന്ന  ഈ കവിയുടെ എല്ലാ കവിതകളും പ്രതിബദ്ധതയുടെ കാഹളങ്ങളാണ് .

 അതുകൊണ്ടുതന്നെ  ഇവിടെ കവിയും അനുവാചകരും ഒന്നായിത്തീരുന്നു .

 വര്‍ത്തമാനകാല  ആസുരതകള്‍ക്കെതിരെ അസ്വസ്ഥനാകുന്ന കവി എന്നെങ്കിലും നന്മകള്‍ പൂക്കുന്നകാലം  വരുമെന്ന പ്രത്യാശയും പങ്കുവയ്ക്കുന്നു .

 'പിന്നെയും രണ്ടു സമാന്തരരേഖകള്‍,  രണ്ടു തീവണ്ടികള്‍, രണ്ടു പാളം/എങ്കിലും സന്ധിക്കുമേതെങ്കിലും  കാലമെന്നെന്റെ ചങ്കിലെ ചൂളം' (എന്നെങ്കിലും) എന്നാണ് കവി പറയുന്നത് .
 
വിരുദ്ധോക്തിയും ഉപഹാസവും കൂടിക്കലരുന്നത് ഏഴാച്ചേരിക്കവിതകളുടെ  സവിശേഷതയാണ് .

 'വല്ലാതിരുളുന്ന രാവിനോടിത്തിരി പേടി  ചോദിക്കാം/മര്‍ത്യതയില്ലാ മരുഭൂമികളോടു കത്തുന്ന വേനല്‍ ചോദിക്കാം/ നമുക്ക്  ഭസ്മാസുര ജന്മമാകാം .' (മംഗലകാലമേ സ്വസ്തി) എന്ന വിരുദ്ധോക്തിയില്‍ ആസുരത  പ്രകടമാകുന്നു .

 'ഒരു വെജിറ്റേറിയന്‍ പ്രാര്‍ഥന' എന്ന നാലുവരിക്കവിതയും  ഉപഹാസത്തിന്റെ ഉത്തുംഗശൃംഗമേറുന്നു .

 നവതിപ്പുതുക്കങ്ങളാചരിക്കാന്‍ മഹാകവി  അക്കിത്തത്തിന് ധന്യവാദങ്ങള്‍ നേരുന്ന 'പൊന്നാനിവേനല്‍' എന്ന കവിതയോടെയാണ്  തുടക്കം .

 വാക്കുകളില്‍ കാല്‍പ്പനികതാരുണ്യം നിറച്ചെടുക്കുമ്പോഴും കവിതയെ  അലസമായി അലയാന്‍ ഈ കവി അനുവദിക്കുന്നില്ല .

 'പങ്കിലകിരീടങ്ങള്‍  രുദ്രതാണ്ഡവമാടി ചുട്ടെരിച്ചാലും' (ദൈവം ശപിച്ച നിറങ്ങള്‍) എന്ന്  മലയാളകവിതയില്‍ തന്റേടവീടുപണിത കവി ആഹ്വാനംചെയ്യുന്നു .

 'കവിതയുടെ താളവും  താരുണ്യവും യന്ത്രമുതലയുടെ വായില്‍ ഞെരിഞ്ഞുപിടയുമ്പോള്‍/ഒരു പുത്തനങ്കം  കുറിക്കണം നമ്മള്‍, ഹൃദയത്തിലസ്ഥിയില്‍ വ്രതശുദ്ധിയില്‍' (ഒന്നു പതുക്കെ  തിരിഞ്ഞുനോക്കുമ്പോള്‍) എന്ന് ആത്മാര്‍ഥമായി ആഗ്രഹിക്കുകയുംചെയ്യുന്നു .

  വയനാടന്‍സൌന്ദര്യവും കുടിയേറ്റത്തിന്റെ ദൈന്യവും നിറച്ചെടുത്ത കവിതയാണ്  'ഒരു വയനാടന്‍ സായന്തനം' .

 നിന്ദിതന്റെ നിലാവിനെപ്പോലും ഊതിക്കെടുത്തുന്ന  യുഗപ്പിശാചുക്കളെ അനാവരണംചെയ്യുന്ന കവിതയാണ് രോഹിത് വെമുലയ്ക്ക്  സമര്‍പ്പിച്ചിട്ടുള്ള 'ഘടോല്‍കചന്മാര്‍' .

 'ദേവരാജനെ  തൊട്ടുനില്‍ക്കുമ്പോള്‍', 'അല്ലയോ ഫിദല്‍' എന്നീ ദീര്‍ഘകവിതകള്‍ പദചാരുതയും  ബിംബസമൃദ്ധിയും സമ്മേളിച്ചിട്ടുള്ളവയാണ് .

 വ്യക്തമായ  പ്രത്യയശാസ്ത്രത്തിന്റെ വജ്രത്തിളക്കമുള്ള വാള്‍ത്തല നീട്ടുകയാണ് 'കറുപ്പും  ചുവപ്പും' എന്ന കവിത .

 മലയാളത്തിന്റെ അനശ്വരപ്രതിഭകളെ 'വിജയക്കുതിപ്പിനു  ധന്യവാദം' എന്ന കവിതയില്‍ അനുസ്മരിക്കുമ്പോള്‍ ഗുരുദേവദര്‍ശനങ്ങളില്‍നിന്ന്  വ്യതിചലിച്ചവര്‍ക്കുള്ള താക്കീതാണ് 'കണ്ണാടിയില്‍ കണ്ട രൂപം' . 
 
അമ്മിണിക്കോലം, ഒടുവിലത്തെ കറുത്ത പെണ്‍പക്ഷി, പൂക്കളുടെ  പൂര്‍വാശ്രമം, അരക്കില്ലം എന്നിവ പെണ്‍കരുത്തിന്റെ ലാവണ്യംനിറച്ച  കവിതകളാണ് .

 നിനക്കുപാര്‍ക്കാന്‍, വേര്‍പിരിയുന്നേരം, റാഹേല്‍ നമുക്കു  ഗസല്‍മഴയാകാം, ഒരു മണ്ണാര്‍ക്കാടന്‍ പ്രണയം, ബോണ്‍സായ് പ്രണയങ്ങള്‍  തുടങ്ങിയവ പ്രണയത്തിന്റെയും സൌഹൃദത്തിന്റെയും ദിവ്യസന്ദേശം പകരുന്നു .

  അനീതിക്കും വര്‍ഗീയതയ്ക്കുമെതിരെ സന്ധിയില്ലാതെ പൊരുതുകയാണ്  വിശുദ്ധപാപങ്ങള്‍ക്കൊരമ്പലം, രക്ഷാപുരുഷന്‍, ചതി, അന്ധവൃക്ഷച്ചോട്ടില്‍,  കണ്ണിലെ തിളക്കങ്ങള്‍, ശ്യാമിലിയുടെ ചിത്രശാലയില്‍ എന്നീ കവിതകള്‍ .

  വിശ്വസുന്ദരി ക്ളിയോപാട്രയെ അവതരിപ്പിക്കുന്ന ഒരു 'മാസിഡോണിയന്‍  നാടോടിപ്പാട്ട്' വശ്യമനോഹരമായ കവിതയാണ് .

 ശ്രീകാകുളത്തെ ട്രീസാമറിയം,  ശ്രീജാസ്വയംവരം തുടങ്ങി ഈ സമാഹാരത്തിലെ എല്ലാ കവിതകളും  ഹൃദയദ്രവീകരണശക്തിയുള്ളവയാണ് .

 ഈശ്വരന്‍നമ്പൂതിരിയുടെ  കവര്‍ ഡിസൈനും  ചിത്രങ്ങളും ആകര്‍ഷകമാണ് .