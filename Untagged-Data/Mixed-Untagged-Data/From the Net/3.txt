                    
-----------------------------------                    

Domain: From the Net                    

Paper: Deshabhimani                    

-----------------------------------                 

നടിയെ ആക്രമിച്ച കേസില്‍ അറസ്റ്റിലായതുമുതല്‍ ദിലീപ് അവതരിപ്പിച്ച കഥാപാത്രങ്ങളടക്കമുള്ള ചിത്രങ്ങള്‍ ഉള്‍പ്പെടുത്തി സാമൂഹ്യമാധ്യമങ്ങളില്‍ ട്രോള്‍മഴയാണ് .
ഉണ്ണിക്കുട്ടന് സെന്‍ട്രല്‍ ജയില്‍ സ്വന്തം തറവാടാണ് .

 ജയിലില്‍നിന്ന് പുറത്തിറങ്ങിയാല്‍ ഉടന്‍ കേസുണ്ടാക്കി തിരിച്ചെത്തും .

 'വെല്‍ക്കം ടു സെന്‍ട്രല്‍ ജയില്‍' എന്ന ചിത്രത്തില്‍  ദിലീപ് അവതരിപ്പിച്ച കഥാപാത്രമാണ് ഉണ്ണിക്കുട്ടന്‍ .

 ഇതടക്കമുള്ള ദിലീപ് ചിത്രങ്ങള്‍ ഉള്‍പ്പെടുത്തി സാമൂഹ്യമാധ്യമങ്ങളില്‍ ട്രോള്‍മഴയാണ് ദിലീപിനെതിരെ .

 

ഒപ്പം, എത്ര പ്രമുഖനായാലും കുറ്റംചെയ്താല്‍ രക്ഷപ്പെടില്ല എന്ന് സര്‍ക്കാരിനും മുഖ്യമന്ത്രി പിണറായി വിജയനുമുള്ള അഭിനന്ദനപ്രവാഹവും .

 നടിയെ ആക്രമിച്ച കേസില്‍ ദിലീപ് അറസ്റ്റിലായ തിങ്കളാഴ്ച വൈകിട്ടുമുതല്‍ ട്രോളര്‍മാര്‍ക്ക് ചാകരക്കോളാണ് .

 അതേസമയം, ദിലീപിന്റെ ഭാര്യയും നടിയുമായ കാവ്യ മാധവന്റെ ഫെയ്സ്ബുക്ക് അക്കൌണ്ട് ദിലീപിന്റെ അറസ്റ്റോടെ അപ്രത്യക്ഷമായി .

കാലത്തിനുമുമ്പേ സഞ്ചരിച്ച സിനിമകള്‍ എന്ന തലക്കെട്ടില്‍ വെല്‍ക്കം ടു സെന്‍ട്രല്‍ ജയില്‍, കിങ്ലയര്‍ (രാജനുണയന്‍) എന്നീ ദിലീപ് ചിത്രങ്ങള്‍ ഉള്‍പ്പെടുത്തിയാണ് ഒരു ട്രോള്‍ .

 അറസ്റ്റിലാകുന്നതിനുമുമ്പ് ദിലീപും കാവ്യയും ചേര്‍ന്ന് ക്ഷേത്രത്തിലെത്തി ശത്രുസംഹാര പൂജ നടത്തിയ വാര്‍ത്ത വന്നിരുന്നു .

 ഇതും 'കൊച്ചി രാജാവ്' എന്ന ചിത്രത്തില്‍ ദിലീപ് കഥാപാത്രത്തിന്റെ പേരില്‍ കാവ്യയുടെ കഥാപാത്രം നടത്തുന്ന ശത്രുസംഹാര പൂജയുടെ സീനും ചേര്‍ത്താണ് മറ്റൊരു ട്രോള്‍ .

 ജ്യോതിഷത്തിലും നിമിത്തത്തിലും അതിയായ വിശ്വാസമുള്ള ദിലീപ് കഥാപത്രം സദാനന്ദനെയും (സദാനന്ദന്റെ സമയം) വെറുതെവിട്ടില്ല .

രണ്ടു സിനിമയില്‍ പട്ടാളക്കാരനായി അഭിനയിച്ച മോഹന്‍ലാലിന് കേണല്‍പദവി കിട്ടി .

 'വെല്‍ക്കം ടു സെന്‍ട്രല്‍ ജയില്‍' എന്ന ഒറ്റചിത്രത്തിലൂടെ ജയില്‍ സ്വന്തമാക്കിയ ദിലീപിനെ സമ്മതിക്കണം എന്നത് മറ്റൊരു ട്രോള്‍ .

 ലിബര്‍ട്ടി ബഷീറിന്റെ നേതൃത്വത്തിലുള്ള തിയറ്റര്‍ ഉടമകളുടെ സംഘടന പിളര്‍ത്തി ദിലീപിന്റെ നേതൃത്വത്തില്‍ പുതിയ സംഘടന രൂപീകരിച്ചിരുന്നു .

 ലിബര്‍ട്ടി ബഷീര്‍ സ്ഥിരമായി പോകുന്ന പള്ളിയില്‍ ഒന്നു പോകണം എന്ന് ആഗ്രഹിച്ച ട്രോളറുമുണ്ട് .

 

ദിലീപ് കഥാപാത്രങ്ങളും സംഭാഷണവും സിനിമകളും ട്രോളുകളില്‍ നിറയുന്നു .

