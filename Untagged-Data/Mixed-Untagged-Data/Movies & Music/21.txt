                    
-----------------------------------                    

Domain: Movies & Music                    

Paper: Mathrubhumi                    

-----------------------------------                 

വില്ലത്തരമാണ് കൈയിലിരിപ്പെങ്കിലും ലോകത്തെമ്പാടുമുള്ള കോടിക്കണക്കിന് പ്രേക്ഷകര്‍ക്ക് പ്രിയപ്പെട്ട കഥാപാത്രങ്ങളാണ് മിനിയന്‍സ് (Minions) .

 ഡെസ്പിക്കബിള്‍ മി (Despicable Me 3) സീരീസിലെ പുതിയ ചിത്രത്തിലൂടെ മിനിയന്‍സും നായകന്‍ ഗ്രൂവും (Gru) മാര്‍ഗോ, ആഗ്‌നസ്, എഡിത്ത് എന്നീ കുട്ടികളും തിരിച്ചെത്തുമ്പോള്‍ ഏറെ പ്രതീക്ഷയോടെയാണ് പ്രേക്ഷകര്‍ അവരെ കാത്തിരുന്നത് .

 എന്നാല്‍, മുന്‍ ചിത്രങ്ങളുടെ നിലവാരത്തിലേക്ക് ഡെസ്പിക്കബിള്‍ മി 3 ഉയര്‍ന്നോ എന്ന് സംശയം .
സാഹസിക രംഗങ്ങളാല്‍ സമ്പന്നമാണ് ഡെസ്പിക്കബിള്‍ മൂന്നാം ചിത്രം .

 ബാലതാരമായി തിളങ്ങിയ ശേഷം ഹോളിവുഡില്‍ നിന്ന് പുറന്തള്ളപ്പെട്ട ബ്രാറ്റ് ആണ് ചിത്രത്തിലെ പ്രധാനവില്ലന്‍ .

 ഹോളിവുഡിനോട് പ്രതികാരം ചെയ്യാന്‍ ഇറങ്ങിപ്പുറപ്പെടുന്ന ബ്രാറ്റ് ലോകത്തെ ഏറ്റവും വലിയ വജ്രം മോഷ്ടിക്കുന്നു .

 ഈ ശ്രമം ഗ്രൂ തകര്‍ക്കുന്നെങ്കിലും ബ്രാറ്റ് രക്ഷപ്പെടുന്നു .

 ഇതോടെ രഹസ്യാന്വേഷണ സംഘടനയായ ആന്റി വില്ലന്‍ ലീഗില്‍ നിന്ന് ഗ്രൂവും ഭാര്യ ലൂസിയും പുറത്താക്കപ്പെടുന്നു .

 ഇതിനിടെ ഗ്രൂ തിരികെ നേടിയ വജ്രം  ബ്രാറ്റ് വീണ്ടും മോഷ്ടിക്കുന്നു .
പഴയ ആന്റി ഹീറോ ഇമേജിലേക്ക് മടങ്ങിപ്പോകാന്‍ ഗ്രൂവിനോട് മിനിയന്‍സ് ആവശ്യപ്പെടുന്നെങ്കിലും ഗ്രൂ ഇതിന് കൂട്ടാക്കുന്നില്ല .

 ഇതേത്തുടര്‍ന്ന് മിനിയന്‍സ് ഗ്രൂവിനോട് പിണങ്ങിപ്പോകുന്നു .

 ഈ സമയത്ത് ഗ്രൂവിന് ഇതുവരെ അറിയാത്ത ഒരു ഇരട്ട സഹോദരന്‍ ചിത്രത്തിലേക്ക് എത്തുന്നു .

 തന്നെ ഗ്രൂവിനെപ്പോലെ ഒരു സൂപ്പര്‍ വില്ലനാകാന്‍ സഹായിക്കണമെന്ന ആവശ്യമാണ് ഇരട്ട സഹോദരനായ ഡ്രൂ മുന്നോട്ടുവെക്കുന്നത് .

 തന്നെ പലതവണ പരാജയപ്പെടുത്തിയ ബ്രാറ്റില്‍ നിന്ന് ലോകത്തെ ഏറ്റവും വലിയ ഡയമണ്ട് മോഷ്ടിക്കാന്‍ ഗ്രൂഡ്രൂ സഹോദരന്‍മാര്‍ തീരുമാനിക്കുന്നു .

 തുടര്‍ന്ന് നടക്കുന്ന സംഭവങ്ങളാണ് ചിത്രത്തിന്റെ ഇതിവൃത്തം .

ഇതോടൊപ്പം, ഗ്രൂ ദത്തെടുത്ത മാര്‍ഗോ-ആഗ്‌നസ്-എഡിത്ത് ത്രയത്തിന്റെ മാതൃസ്ഥാനം നേടാനുള്ള ലൂസിയുടെ ശ്രമങ്ങളും ഗ്രൂവിനെ പിരിഞ്ഞുപോയ മിനിയന്‍സ് ചെന്നുചാടുന്ന കെണികളുമെല്ലാം ചിത്രം വിഷയമാക്കുന്നുണ്ട് .

 ഇവ പ്രേക്ഷകരെ സാമാന്യം രസിപ്പിക്കുന്നുണ്ടെങ്കിലും 97 മിനിറ്റ് മാത്രം ദൈര്‍ഘ്യമുള്ള കഥയിലെ നിരവധി ഉപശാഖകള്‍ തിരക്കഥയുടെ കെട്ടുറപ്പിനെ ബാധിച്ചെന്നുവേണം കരുതാന്‍ .

 എവിടെയും നിലയുറപ്പിക്കാനാകാതെ പോയ കഥ, മുന്‍ ചിത്രങ്ങളില്‍ ഉണ്ടായിരുന്ന വൈകാരികതലം സൃഷ്ടിക്കുന്നതില്‍ പരാജയപ്പെട്ടു .

 മിനിയന്‍സിനെയും ചിത്രത്തില്‍ വേണ്ടവിധം ഉപയോഗിക്കാനായില്ല . 

അതേസമയം, ഉപകഥകളും സാഹസിക രംഗങ്ങളും ചിത്രത്തെ മുന്നോട്ടു കൊണ്ടുപോകുന്നതില്‍ വിജയിച്ചു എന്നൊരു മറുവശം കൂടിയുണ്ട് .

 പ്രേക്ഷകരെ പിടിച്ചിരുത്തുന്നു എന്നു പറയാനാവില്ലെങ്കിലും ബോറടിപ്പിക്കാതെ ചിത്രം മുന്നോട്ട് കൊണ്ടുപോകാന്‍ സംവിധായകരായ പിയറി കോഫിനും കെയ്ല്‍ ബാല്‍ഡയ്ക്കുമായി .

 മുന്‍ ചിത്രങ്ങളില്‍ ഗ്രൂവിന് ശബ്ദം നല്‍കിയ സ്റ്റീവ് കാരല്‍ ഇത്തവണ ഡ്രൂവിനും ശബ്ദം നല്‍കി ഇരട്ടവേഷം ഭംഗിയാക്കി .

 ചിത്രത്തിന് 3ഡി പതിപ്പുമുണ്ടെങ്കിലും 2 ഡിയിലും വലിയ ആസ്വാദന നഷ്ടമൊന്നും ഉണ്ടാകാനില്ല .
റേറ്റിങ്: 2 .