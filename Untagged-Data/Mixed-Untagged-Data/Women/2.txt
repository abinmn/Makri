                    
-----------------------------------                    

Domain: Women                    

Paper: Mathrubhumi                    

-----------------------------------                 

ചെന്നൈയിലെ തിരക്കേറിയ മൗണ്ട് റോഡിലൂടെ ഇരുചക്രവാഹനത്തിൽ നീങ്ങുന്ന സുശീലയ്ക്കുചുറ്റും നൂറുകണക്കിന് കാക്കകളും പരുന്തുകളും വട്ടമിട്ടുപറക്കുമ്പോൾ വിരിയുന്നത് നന്മയുടെ ചെറുതിരി വെട്ടമാണ് .

 ഈ മിണ്ടാപ്രാണികളുടെ വിശപ്പകറ്റുകയാണ് ജാംബസാറിലെ കോഴി വിൽപ്പനക്കടയിലെ ജോലിക്കാരിയായ സുശീല .
കോഴിക്കടയിൽ ഒരുദിവസം കൂലിയായി 500 രൂപ കിട്ടും .

 ഇതിൽ 200 രൂപ കാക്കയ്ക്കും പരുന്തിനും ആഹാരം നൽകാനായി അവർ മാറ്റിവെയ്ക്കും .

 കോഴിയിറച്ചിയുടെ അവശിഷ്ടങ്ങൾ വലിയ ചാക്കിലാക്കി സുശീല എന്നും ഇവിടെനിന്ന്‌ മടങ്ങും .
മൗണ്ട് റോഡിൽ എത്തുമ്പോഴേക്കും സുശീലയ്ക്കുചുറ്റും കാക്കകളുടെയും പരുന്തുകളുടെയും കൂട്ടമായിരിക്കും .

 മൗണ്ട് റോഡിൽ ചില പ്രത്യേകയിടങ്ങളിൽ വണ്ടിനിർത്തി സുശീല ഇവ അവയ്ക്കു നൽകും .

 ഇന്നോ ഇന്നലെയോ തുടങ്ങിയതല്ല സുശീലയുടെ പ്രവൃത്തി .

 20 വർഷമായി മുടക്കം കൂടാതെ ഇത് തുടരുന്നു .

 ഇരുചക്രവാഹനത്തിൽ സുശീല വരുന്ന സമയം കാക്കകൾക്കും പരുന്തുകൾക്കും കൃത്യമായി അറിയാം .
വണ്ടിയുടെ ഒച്ചകേട്ടാൽ മതി അവയെല്ലാം വട്ടംകൂടും .

 ചിലത് സുശീലയുടെ തലയിൽ വന്നിരിക്കും .

 മറ്റുചിലത് കൊക്കുകൊണ്ട് സാരിത്തലപ്പു വലിക്കും .

 വ്യാസർപാടി വരെ ഇവ പിന്തുടരും .

 വീട്ടിലെത്തിയാലും സുശീലയ്ക്ക് വിശ്രമമില്ല .

 ഒരുകൂട്ടം നായ്ക്കൾ വീടിനുമുന്നിൽ കാത്തിരിക്കുന്നുണ്ടാകും .
‘ഒരുപാട് കഷ്ടപ്പാടുകളും യാതനകളും അനുഭവിച്ച് വളർന്നവളാണ് ഞാൻ .

 പട്ടിണി കിടന്നിട്ടുണ്ട് .

 വിശപ്പിന്റെ വില നന്നായറിയാം .

 മനുഷ്യർ എങ്ങനെയെങ്കിലും അന്നത്തിനുള്ള വഴിയുണ്ടാക്കും .

 പക്ഷേ, പാവം മിണ്ടാപ്രാണികൾ എന്തുചെയ്യും’ സുശീല ചോദിക്കുന്നു .

  ഉദ്യമത്തിന് പലരിൽനിന്നും എതിർപ്പുണ്ടായതായി ഇവർ പറയുന്നു . 

‘പൊതുജനങ്ങളെ ബുദ്ധിമുട്ടിച്ചല്ല ഞാൻ അന്നം വിതരണം ചെയ്യുന്നത് .

 പരിസരം മലിനമാക്കാറുമില്ല .

 റോഡരുകിൽ വണ്ടിനിർത്തിയ ശേഷമാണ് ഇവ കാക്കകൾക്കും പരുന്തുകൾക്കും നൽകുന്നത് .

 എന്നിട്ടും ചിലർ ഉപദ്രവിക്കാൻ വരാറുണ്ട് .

 എന്റെ ആത്മസംതൃപ്തിക്കുവേണ്ടി മാത്രമാണ് ഞാൻ ഇത് ചെയ്യുന്നത് .

 അല്ലാതെ സമൂഹസേവിക എന്നപേരിൽ അറിയപ്പെടാനൊന്നുമല്ല’  
അവിവാഹിതയായ ഇവർ വ്യക്തമാക്കുന്നു .

 ആരോരുമില്ലാതെ റോഡരികിൽ കഴിയുന്ന പാവങ്ങൾക്കായി അഗതിമന്ദിരമുണ്ടാക്കി വയറുനിറയെ ആഹാരം നൽകണമെന്ന് ആഗ്രഹിക്കുന്നുണ്ടെന്നും എന്നെങ്കിലും ഇതിന് സാധിക്കുമെന്നാണ് പ്രതീക്ഷയെന്നും സുശീല പറഞ്ഞു .