                    
-----------------------------------                    

Domain: Technology                    

Paper: Mathrubhumi                    

-----------------------------------                 

ആകാംക്ഷയേറ്റി ആപ്പിളിന്റെ വേള്‍ഡ് വൈഡ് ഡെവലപ്പേഴ്‌സ് കോണ്‍ഫറന്‍സിന് തിങ്കളാഴ്ച്ച തുടക്കമാവുന്നു .

 ആപ്പിളിന്റെ പുത്തന്‍ സോഫ്റ്റ്‌വേര്‍ പ്രഖ്യാപനങ്ങള്‍ സംഭവിക്കാറുള്ള ഈ സമ്മേളനത്തില്‍ ഇത്തവണ ആപ്പിള്‍ പുതിയ ഡിവൈസ് പുറത്തിറക്കിയേക്കുമെന്നാണ് റിപ്പോര്‍ട്ടുകള്‍ .
സിരി ഡിജിറ്റല്‍ അസിസ്റ്റന്റിന്റെ സഹായത്തോടെ പ്രവര്‍ത്തിക്കുന്ന പുതിയ സ്പീക്കര്‍ ആണ് പുറത്തിറങ്ങുമെന്ന് പ്രതീക്ഷിക്കുന്നത് .

 അങ്ങനെ സംഭവിച്ചാല്‍ സമ്മേളനത്തിന്റെ മുഖ്യശ്രദ്ധാകേന്ദ്രമാവും ഈ ഉപകരണം .
സിരി സ്പീക്കര്‍
ആര്‍ട്ടിഫിഷ്യല്‍ ഇന്റലിജന്‍സ് (നിര്‍മിതബുദ്ധി) അധിഷ്ഠിതമായി ശബ്ദ നിര്‍ദ്ദേശങ്ങള്‍ക്കനുസരിച്ച് പ്രവര്‍ത്തിക്കുന്ന ആമസോണ്‍ എക്കോ, ഗൂഗിള്‍ ഹോം എന്നീ ഉപകരണങ്ങള്‍ക്കുള്ള ആപ്പിളിന്റെ മറുപടിയാവും സിരി സ്പീക്കര്‍ .
എന്താണ് ഇതിന്റെ പ്രത്യേകത, കാണാന്‍ എങ്ങിനെയുണ്ടാവും എന്ന കാര്യത്തില്‍ യാതൊരു സൂചനകളും ഇതുവരെ ലഭ്യമല്ല . ആപ്പിള്‍ ആയതുകൊണ്ടുതന്നെ അത്ഭുതങ്ങള്‍ പ്രതീക്ഷിക്കാതെ വയ്യ .

സിരി ഡിജിറ്റല്‍ അസിസ്റ്റന്റില്‍ വലിയ പരിഷ്‌കാരങ്ങള്‍ ഈ വര്‍ഷം ഉണ്ടായേക്കുമെന്ന് റിപ്പോര്‍ട്ടുകളുണ്ടായിരുന്നു .

 ടിവിയിലേക്കും, വാച്ചിലേക്കും സിരിയുടെ സാധ്യതകള്‍ സന്നിവേശിപ്പിക്കാനും ആപ്പിള്‍ ശ്രമിച്ചേക്കും .

 ആപ്ലിക്കേഷനുകളിലും സിരി ഉപയോഗപ്പെടുത്താനിടയുണ്ട് .

 സിരിയിലൂടെ ആപ്പിളിന്റെ ഉപകരണങ്ങളെ പരസ്പരം ബന്ധിപ്പിക്കാനുള്ള ശ്രമവും ഉണ്ടായേക്കും . 
ജൂണ്‍ 5 മുതല്‍ 9 വരെയാണ് സാന്‍ ഫ്രാന്‍സിസ്‌കോയില്‍ വേള്‍ഡ് വൈഡ് ഡെവലപ്പേഴ്‌സ് കോണ്‍ഫറന്‍സ് നടക്കുന്നത് .

 ഐ .ഓ .എസ്, മാക് ഓഎസ്, ടിവിഓഎസ്, വാച്ച്ഓസ് എന്നിവയില്‍ പുതിയ നിരവധി പരിഷ്‌കാരങ്ങളാണ് പ്രതീക്ഷിക്കപ്പെടുന്നത് . 
ഐഓഎസ് 11
ഐഓഎസിന്റെ പതിനൊന്നാം പതിപ്പ് അവതരിപ്പിക്കപ്പെടും എന്നതാണ് ഒരു പ്രതീക്ഷ . നിലവില്‍ പല സ്മാര്‍ട്ട് ഫോണ്‍ ആപ്ലിക്കേഷനുകളും പരീക്ഷിച്ചിട്ടുള്ള നൈറ്റ് മോഡ് ഓപ്ഷന് സമാനമായി ഐഓഎസില്‍ പൂര്‍ണമായും ഉപയോഗിക്കാവുന്ന 'ഡാര്‍ക്ക് മോഡ്'  ഓപ്ഷനായിരിക്കും പുതിയ പതിപ്പിന്റെ പ്രത്യേകതകളില്‍ ഒന്ന് .

 'ഓഎല്‍ഇഡി'(OLED) ഐഫോണുകള്‍ പുറത്തിറക്കിയേക്കുമെന്നും റിപ്പോര്‍ട്ടുകളുണ്ട് . 

ആപ്ലിക്കേഷനുകളില്‍ പുതിയ അപ്‌ഡേറ്റുകള്‍ 
ആപ്ലിക്കേഷനുകളില്‍ പുതിയ അപ്‌ഡേറ്റുകള്‍ ഉണ്ടായേക്കും .

 കഴിഞ്ഞ വര്‍ഷം ഐ മെസേജ്, ഫോട്ടോസ് തുടങ്ങിയ ആപ്ലിക്കേഷനുകളില്‍ അപ്‌ഡേറ്റുകളുണ്ടായിരുന്നു .

 ഇത്തവണ മെയില്‍, സഫാരി ഉള്‍പ്പടെയുള്ള ആപ്ലിക്കേഷനുകള്‍ക്ക് അപ്‌ഡേറ്റുകള്‍ പ്രഖ്യാപിക്കാനും ഇടയുണ്ട് . 
സുഹൃത്തുക്കള്‍ക്ക് പണം അയക്കാം
സുഹൃത്തുക്കള്‍ക്ക് പണം കൈമാറാന്‍ സഹായിക്കുന്ന പുതിയ ഫീച്ചര്‍ ആപ്പിള്‍ അവതരിപ്പിക്കുമെന്നാണ് മറ്റൊരു റിപ്പോര്‍ട്ട് .

 നിലവില്‍ വെന്‍മോ, സ്‌ക്വയര്‍ കാഷ് തുടങ്ങിയ പേമെന്റ് ആപ്ലിക്കേഷനുകള്‍ ഐഓഎസിലുണ്ട് .

 പുതിയ ഫീച്ചര്‍ ആപ്പിള്‍ പേയുടെ ഭാഗമായാണോ അല്ലെങ്കില്‍ ഐ മെസേജിനൊപ്പം പ്രവര്‍ത്തിക്കുന്ന ഫീച്ചര്‍ ആവുമോ എന്നകാര്യത്തില്‍ വ്യക്തതയില്ല .