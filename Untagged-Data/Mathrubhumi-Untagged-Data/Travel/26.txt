                    
-----------------------------------                    

Domain: Travel                    

Paper: Mathrubhumi                    

-----------------------------------                 


ചാരക്കരടികളായ ( Brown Bear ) അമ്മയും മൂന്ന് കുഞ്ഞുങ്ങളും മതിമറക്കുന്ന നിമിഷം .

 അലാസ്‌കയിലെ കട്‌മൈ വന്യമൃഗസങ്കേതമാണ് വേദി .

 പാശ്ചാത്തലത്തില്‍ അഗ്നിപര്‍വതം .
അവിടെ രണ്ടാഴ്ച താമസിച്ച ഡോ .ജോണ്‍ ലാങ്‌ലാന്റിന് പലപ്പോഴും അമ്മയെയും കുഞ്ഞുങ്ങളെയും കാണാന്‍ കഴിഞ്ഞു . 



നോര്‍വെയിലെ പ്രമുഖനായ ത്വക്ക്‌രോഗ വിദഗ്ധനാണ് ഡോക്ടര്‍ .

 രണ്ടുമാസം തുടര്‍ച്ചയായി ജോലിചെയ്യും .

 മൂന്നാംമാസത്തിന്റെ തുടക്കത്തില്‍ യാത്രയായി .

 കയ്യില്‍ രണ്ട് മാസത്തെ ശമ്പളമുണ്ടാകും - 30 ലക്ഷം രൂപ .
വന്യമൃഗസങ്കേതങ്ങളാണ് ലക്ഷ്യം .

 യൂറോപ്പിലേക്കോ കാനഡയിലേക്കോ ആഫ്രിക്കയിലേക്കോ ആകും തിരിക്കുക .

 മുന്‍കൂട്ടി നിശ്ചയിച്ചാണ് യാത്ര . 



ഒന്നരമാസം യാത്ര നീളും .

 30 ലക്ഷവും പൊടിപൊടിക്കും .

 തിരിച്ചെത്തിയാല്‍ വീണ്ടും രണ്ട്മാസം തകൃതിയായ ജോലി .

 അതിനിടെ അടുത്ത യാത്ര ആസൂത്രണം ചെയ്യും . 
30 വര്‍ഷങ്ങളായി അദ്ദേഹം യാത്രചെയ്യുന്നു .

 ഭൂഖണ്ഡങ്ങളില്‍ തലങ്ങും വിലങ്ങും യാത്ര .

 രാജസ്ഥാനിലെ രണ്‍തംദോര്‍ കടുവ സങ്കേതത്തില്‍വെച്ച് ഈയിടെ കണ്ടപ്പോഴാണ് തന്റെ യാത്രകളെക്കുറിച്ച് അദ്ദേഹം വാചാലനായത് . 



അലാസ്‌കയിലെ ചാരക്കരടികളുടെ കുസൃതിക്കുടുക്കയായ കുഞ്ഞുങ്ങളെ നീണ്ട മൂന്നു ദിവങ്ങള്‍ ഡോക്ടര്‍ നിരീക്ഷിച്ചു .

 അമ്മയും കുഞ്ഞുങ്ങളും കളിക്കുകയായിരുന്നു .

 കുഞ്ഞുങ്ങള്‍ അമ്മയുടെ ദേഹത്ത് പിടിച്ചു പിടിച്ചു കയറും .

 ചിലപ്പോള്‍ കുഞ്ഞുങ്ങളെ അമ്മ കുടഞ്ഞു താഴേക്കിടും . 
മൂന്നു ദിവസം കഴിഞ്ഞപ്പോള്‍ കുഞ്ഞുങ്ങള്‍ പരിചയസമ്പന്നരായി .

 അമ്മ കുടഞ്ഞാലും നിലത്ത് വീഴാതായി .

 ചിലപ്പോള്‍ അമ്മ നീന്തും, കുഞ്ഞുങ്ങളും ഒപ്പം നീന്തും . 



ചാരക്കരടികളുടെ ചിത്രങ്ങളില്‍ ഏറ്റവും മികച്ചവ ഇതാണെന്ന് ഡോ .ലാങ്‌ലാന്റ് പറഞ്ഞു .

 കെനിയയിലെ മസായിമാരുടെ സങ്കേതത്തില്‍ നിന്ന് കിട്ടിയ സിംഹക്കുട്ടികളുടെ ചിത്രങ്ങളും അവിസ്മരണീയം ആയിരുന്നുവെന്ന് അദ്ദേഹം പറഞ്ഞു .
രണ്‍തംദോറില്‍ നിന്ന് കടുവകളുടെ നിരവധി ചിത്രങ്ങള്‍ അദ്ദേഹത്തിന് കിട്ടി .

 യാത്രയില്‍ നിരവധി ഒട്ടകങ്ങളെയും ക്യാമറയില്‍ പകര്‍ത്തി .