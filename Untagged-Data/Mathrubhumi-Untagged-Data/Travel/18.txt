                    
-----------------------------------                    

Domain: Travel                    

Paper: Mathrubhumi                    

-----------------------------------                 

ദേശദേശാന്തരങ്ങളുടെ അതിരുകള്‍ ഭേദിച്ച് ഭൂമി ലോകത്തിന്റെ അന്തമില്ലാത്ത സഞ്ചാരപഥങ്ങളില്‍ പുളഞ്ഞു നടന്ന 'യാത്രക്കാരുടെ ഉത്സവതൃഷ്ണകളില്‍ നിന്നാണ്' ലോകത്തിന്റെ ആദിമരൂപ ഭൂപടങ്ങള്‍ നിര്‍മ്മിക്കപ്പെട്ടത് .

 യാത്രക്കാരും സഞ്ചാരികളും ലോകത്തിന്റെ കാണപ്പെടുന്ന ചമയങ്ങള്‍ കണ്ട് നടന്നപ്പോള്‍ അതീന്ദ്രിയജ്ഞാനികളും അവധൂതന്‍മാരും പ്രപഞ്ചത്തിന്റെ ആന്തരിക പ്രയാണപഥങ്ങളില്‍ അലഞ്ഞുനടന്നു .

 ചരാചരങ്ങളുടെ മര്‍മകേന്ദ്രങ്ങള്‍ മനസ്സിലാക്കിയ അവധൂതന്‍മാരും അതീന്ദ്രിയജ്ഞാനികളും കാണാത്ത കാഴ്ചകളും കേള്‍ക്കാത്ത വചനങ്ങളും സാന്ദ്രീകരിച്ച പ്രപഞ്ചാസ്തിത്വത്തെ ആത്മാവില്‍ കുടി വെച്ചവരായിരുന്നു .

 അവര്‍ക്ക് കൂടും കുടുംബവുമുണ്ടായിരുന്നില്ല .

 പേറും പിറവിയുമുണ്ടായിരുന്നില്ല .

 അവര്‍ എന്നും ഒറ്റപ്പെട്ടു നടന്ന് ചിത്രശലഭങ്ങളുടെ അദൃശ്യമരണം പോലെ മണ്ണിലേക്കു ലയിച്ചു .

 അവര്‍ക്ക് വേണ്ടി കരയാനാളുണ്ടായിരുന്നില്ല .

 ബലിയും ആണ്ട് ശ്രാദ്ധവുമുണ്ടായില്ല .

 ആ വിധം ആവിര്‍ഭവിക്കുകയും മണ്ണിലലിഞ്ഞു ചേരുകയും ചെയ്ത അതീന്ദ്രിയജ്ഞാനികളുടെ കാലചരിത്രത്തെ അതിശയിപ്പിച്ച അവതാരങ്ങളായിരുന്നു പറയിപെറ്റ പന്തിരുകുലം .
 

 
പന്തിരുകുലത്തിന്റെ മാതാപിതാക്കളായ വരരുചിയും പഞ്ചമിയും പേറ്റു പിറവിയോടെ അലഞ്ഞുനടക്കാന്‍ വിധിക്കപ്പെട്ട അതീന്ദ്രിയ ജ്ഞാനികളായിരുന്നു .

 ബ്രാഹ്മണനായ വരരുചിയും പറയിയായ പഞ്ചമിയും .

 മണ്ണപ്പം ചുട്ടുകളിക്കുന്ന കുട്ടികളെപോലെ ജന്മ വൈവിധ്യമാര്‍ന്ന മക്കളെ പെറ്റുകൂട്ടി വിവിധ ദേശങ്ങളെ സമ്പന്നമാക്കാനുള്ള സവിശേഷ ദൈവിക നിയോഗം വഹിച്ചവരായിരുന്നു .

 ദൈവം മനുഷ്യര്‍ക്കുള്ള കല്‍പനകളും സന്ദേശങ്ങളും വേദങ്ങളിലൂടെയും സ്വപ്‌നങ്ങളിലൂടെയും വെളിപ്പെടുത്താറുണ്ട് .

 എന്നാല്‍ അതിശയകരമായ ജന്മവൈവിധ്യങ്ങള്‍ ത്രസിച്ചുനില്‍ക്കുന്ന പേറ്റുപിറവികളിലൂടെ കേരളദേശത്തിന്റെ അടിസ്ഥാന ദൈവികനില പ്രഖ്യാപനം ചെയ്ത പ്രവാചകകലയാണ് പറയിപെറ്റ പന്തിരുകുലത്തിലൂടെ സാക്ഷാത്കരിക്കപ്പെട്ടത് .

 പഞ്ചമിയുടെ പേറ്റുവയറിന്റെ ഗര്‍ഭകമാനം കടന്നുവന്നവരാണ് കേരളദേശത്തിന്റെ ജാതി മത ഗോത്ര കുല വ്യവസ്ഥയുടെ സാമൂഹികഘടന വിഭാവനം ചെയ്തത് .

 കേരളദേശത്തിന്റെ സകല ജാതി മത ഗോത്രങ്ങളിലും ചെന്നു പിറവിയെടുത്ത പന്തിരുകുലം നിലവിലുള്ള സവര്‍ണ ജീര്‍ണ നീചഗോത്ര പ്രതാപങ്ങളെ കടപുഴക്കി എറിയാന്‍ പ്രാപ്തിയുള്ള അതികായന്‍മാരായിരുന്നു .
 
അന്നോളം അതീന്ദ്രിയജ്ഞാനികളായ ഉപാസകര്‍ മന്ത്രം, തന്ത്രം, മായിക കലകള്‍ എന്നിവയിലാണ് പുലര്‍ന്നത് .

 എന്നാല്‍ വരരുചിയുടേയും പഞ്ചമിയുടേയും അതീന്ദ്രിയ കല വേഴ്ചയും ഗര്‍ഭവും പേറുമായിരുന്നു .

 മന്ത്രോച്ചാരണത്തിനു പകരം മാദകഭാഷണങ്ങള്‍, ഹോമാഗ്നിക്കു പകരം കാമാഗ്നി .

 തീര്‍ഥത്തിനും പൂക്കള്‍ക്കും പകരം ശുക്ലവും അണ്ഡവും .

 ഗുരുതിക്കു പകരം പേറ്റു ചോര .

 മണികിലുക്കത്തിനു പകരം ഉണ്ണിക്കരച്ചില്‍ .

 പ്രവാചകന്‍മാര്‍ പ്രപഞ്ചലവണങ്ങളിലൂടെ നടന്നപ്പോള്‍ വരരുചിയും പഞ്ചമിയും പേറ്റുജലത്തിലൂടെ നടന്നു .

 സദാ ത്രസിച്ചു നില്‍ക്കുന്ന ബീജകാമനകളും സദാ വിടര്‍ന്നുനില്‍ക്കുന്ന ഗര്‍ഭപാത്രവുംകൊണ്ട് അവര്‍ വിസ്മയകരമായ ഒരു മനുഷ്യകുലത്തെ സൃഷ്ടിച്ചു .
 

 
പ്രപഞ്ചമൂലകങ്ങള്‍, ദൈവികലവണങ്ങള്‍, ഭൗമധാതുക്കള്‍, മന്ത്രങ്ങള്‍, വേദവചനങ്ങള്‍-മഹാകര്‍മങ്ങള്‍, പ്രവാചക മായിക ചമയങ്ങള്‍ എന്നിവ അനാദിയായ ദൈവിക പ്രപഞ്ചത്തെ സാധൂകരിച്ചു .

 മഹാസൈന്യങ്ങള്‍, വീരോചിതപതാകകള്‍, കാലത്തെ പ്രകമ്പനം കൊള്ളിച്ച പടയോട്ടങ്ങള്‍, ലോകത്തെ ഭ്രമിപ്പിക്കുന്ന പെരുമ്പറകള്‍ എന്നിവയില്‍ നിന്നു മഹാസാമ്രാജ്യങ്ങളുണ്ടായി .

 എന്നാല്‍ കാലത്തിനു മുന്നില്‍ സാമ്രാജ്യങ്ങളെ നിഷ്പ്രഭമാക്കുന്ന മഹാദര്‍ശനങ്ങള്‍ നിസ്സാരമായ പരികല്‍പനയോടെ പറയിപെറ്റ പന്തിരുകുലം മലയാള ദേശത്ത് ആലേഖനം ചെയ്തു .
 
പെറ്റിട്ട ഒരു കുഞ്ഞിനുപോലും പറയി മുല കൊടുത്തില്ല .

 വായ കീറിയ ദൈവം ഇര കല്പിച്ചിട്ടുണ്ട് എന്ന ഭര്‍ത്താവിന്റെ പ്രമാണം ശിരസ്സാ വഹിച്ച് പേറ്റുനിലത്തുവെച്ചുതന്നെ അവള്‍ ഓരോ പൈതലിനോടും മനം പൊട്ടുന്ന മാതൃദുഃഖത്തോടെ വിടവാങ്ങി .

 പച്ചിലകൊണ്ട് പേറ്റു ചോര തുടച്ചിട്ട് പൂക്കള്‍കൊണ്ട് പൈതലിനെ സ്‌നാനം ചെയ്ത് അന്തമില്ലാത്ത അലച്ചിലില്‍ പറയി ഭര്‍ത്താവിനെ അനുഗമിച്ചു .

 പറയിയുടെ നിറഞ്ഞു തുളുമ്പിയ മുലകളില്‍ നിന്നും ഇറ്റി വീണ മുലപ്പാലും പേറ്റു പൈതലിനെ കൈവെടിയേണ്ടിവന്ന ദുര്‍വിധിയില്‍ നിന്നും അണപൊട്ടി ഒഴുകിയ കണ്ണീരും ചേര്‍ന്ന മിശ്രിതപെണ്‍ ലവണത്തില്‍ നിന്നാണ് വള്ളുവനാടിന്റെ വാഴ്ത്തപ്പെട്ട ദേശലാവണ്യമുണ്ടായത് .

 പില്‍ക്കാലത്ത് വിധവകള്‍ക്ക് പുനര്‍വിവാഹ സൗഭാഗ്യം സമ്മാനിച്ച സാമൂഹിക നവോത്ഥാന പ്രസ്ഥാനം പിറവികൊണ്ടതും അതേ വള്ളുവനാടന്‍ മണ്ണില്‍തന്നെയായിരുന്നു .

 പറയിയുടെ കണ്ണീരില്‍ നിന്ന് മുളപൊട്ടിയ സങ്കട നിവാരണ ഔഷധ കവചം അങ്ങനെ പില്‍ക്കാലത്ത് വള്ളുവനാടന്‍ പെണ്‍മണികള്‍ക്ക് മോചന കാലം പ്രദാനം ചെയ്തു .

 പന്തിരുകുലത്തിലെ പതിനൊന്നു പിറവികളും സംഭവിച്ചത് വള്ളുവനാട്ടിലാണ് .

 പെരുന്തച്ചന്റെ പിറവി മാത്രമാണ് ഉളിയനൂര്‍ ആലുവയില്‍ നടന്നത് .

 വരരുചിയും പഞ്ചമിയും ദേശദേശാന്തരങ്ങള്‍ താണ്ടിയാണ് വള്ളുവനാട്ടിലെത്തിയത് .

 അലഞ്ഞു നടന്ന ദേശങ്ങളില്‍ വെച്ച് പേറ്റുപിറവിക്ക് സുകൃതമായ ദേശം എന്ന നിലയില്‍ ദമ്പതികള്‍ക്ക് വള്ളുവനാട് ബോധിച്ചതുകൊണ്ടായിരിക്കാം പതിനൊന്നു പിറവികളും ഇവിടെ സാക്ഷാത്കരിച്ചത് .

 ചിലപ്പോള്‍ വള്ളുവനാടന്‍ പാറകളുടെ കന്മദകാമലഹരിയില്‍ മതിമറന്ന് രസിച്ചതുകൊണ്ടുമായിരിക്കാം .

 ഇത്തരം ഭൗതിക സാഹചര്യങ്ങളെ നിഷ്പ്രഭമാക്കുന്ന വിധിയുടെ വിസ്മയകലയില്‍ സംഭവിച്ചതുമാകാം എന്നതായിരിക്കും ആത്യന്തികമായ ശരി .
 

 
ബ്രാഹ്മണനായ വരരുചി പറയിയായ പഞ്ചമിയോടൊപ്പം അലഞ്ഞു നടക്കാനിടയായ വിധിയുടെ പൊരുള്‍ മലയാളിക്ക് കഥയില്‍ കാണാപ്പാഠമാണ് .

 മുമ്പ് അന്തിക്ക് വീടുകളില്‍ അരങ്ങേറുന്ന കഥപറച്ചിലുകളില്‍ ആ കഥകള്‍ പല രൂപഭാവങ്ങളില്‍ പറഞ്ഞു രസിച്ചിരുന്നു .

 മലയാളിയുടെ ആദിമാതാവ് തന്നെ ഒരു പറയിയാണെന്ന വിശ്വാസം കാലങ്ങളായി കൊണ്ടാടിപ്പോരുന്നതാണ് .

 ജ്യോതിശ്ശാസ്ത്രജ്ഞനും ജ്ഞാനിയും പണ്ഡിതനുമായ വരരുചി വിക്രമാദിത്യ മഹാരാജാവിന്റെ സദസ്യരില്‍ ഒരാളായിരുന്നു .

 കൊട്ടാരസദസ്സില്‍ നിന്നുയരുന്ന വേദശാസ്ത്രപരമായ സകല സംശയങ്ങളുടേയും അന്തിമവാക്കായി വരരുചിയെ പരിഗണിക്കപ്പെട്ടു .

 ഒരു ദിവസം രാജാവ് വരരുചിയോട് ഒരു ചോദ്യം ചോദിച്ചു: ''രാമായണത്തിലെ ഏറ്റവും പ്രധാനപ്പെട്ട വാക്യം ഏതാണ് .'' വരരുചിക്ക് ഉത്തരം മുട്ടിപ്പോയി .

 എവിടെയെങ്കിലും പോയി 41 ദിവസത്തിനകം ഉത്തരം കണ്ടുപിടിച്ചു വരണമെന്നും ഉത്തരം കിട്ടിയില്ലെങ്കില്‍ ഇനി കൊട്ടാരത്തിലേക്ക് വരേണ്ടതില്ലെന്നും വിക്രമാദിത്യന്‍ കല്പിച്ചു .

 വരരുചി പലപല ദേശങ്ങള്‍ സഞ്ചരിച്ച് പലരോടും രാമായണത്തിലെ പ്രധാന വാക്യം അന്വേഷിച്ചുവെങ്കിലും കണ്ടെത്താനായില്ല .

 ഗതികിട്ടാതെ അലഞ്ഞ് നടന്ന് തളര്‍ന്ന വരരുചി വനാന്തരത്തില്‍ ഒരു മരച്ചുവട്ടില്‍ എത്തപ്പെട്ടു .

 ഇനി വനദേവതമാര്‍ തന്നെ രക്ഷിക്കട്ടെ എന്ന് പറഞ്ഞ് വരരുചി മരച്ചുവട്ടില്‍ കിടന്ന് ഉറക്കമായി .
 
 
സത്യത്തില്‍ ആ മരത്തിനു മുകളില്‍ വനദേവതമാര്‍ പാര്‍പ്പുണ്ടായിരുന്നു .

 പാതിര കഴിഞ്ഞപ്പോള്‍ കുറേ വനദേവതകള്‍ മരത്തിനു മുകളിലേക്ക് പറന്നു വന്നു .

 വിരുന്നുകാരികളായ വനദേവതമാര്‍ മരത്തിലെ സ്ഥിരവാസികളായ വനദേവതമാരോട് പറഞ്ഞു: ''ഒരിടത്ത് ഒരു പേറ് നടന്നിരിക്കുന്നു .

 ഞങ്ങള്‍ പേറ്റുനീര് കുടിക്കാന്‍ പോവുകയാണ് .

 നിങ്ങള്‍ വരുന്നില്ലെ .'' മരമുകളിലെ താമസക്കാരായ വനദേവതമാര്‍ പറഞ്ഞു .

 ഞങ്ങള്‍ക്ക് വരാന്‍ നിവൃത്തിയില്ല .

 മരച്ചുവട്ടില്‍ വിശിഷ്ടനായ ഒരു ബ്രാഹ്മണന്‍ കിടക്കുന്നു .

 അദ്ദേഹത്തെ എങ്ങനെ ഉപേക്ഷിച്ചു പോകും .

 വിരുന്നുകാരികളായ വനദേവതമാര്‍ അത് കേട്ട് വിടചോദിച്ച് പറന്നു പോയി .

 പേറ്റുനീര് കുടിക്കാന്‍ പോയ വനദേവതകള്‍ മടക്കത്തില്‍ മരമുകളില്‍ വന്നിറങ്ങി .

 അപ്പോള്‍ സ്ഥിരവാസികളായ വനദേവതകള്‍ ചോദിച്ചു .

 ''എവിടെയായിരുന്നു പേറ് .'' ''ഒരു പറയക്കുടിലിലായിരുന്നു -പെണ്‍ പിറവിയാണ് .'' ''അപ്പോള്‍ ആരായിരിക്കും അവളെ വിവാഹം ചെയ്യുക .'' വനദേവതകള്‍ രസികഭാവത്തില്‍ മരച്ചോട്ടിലേക്ക് നോക്കി പറഞ്ഞു .

 സംശയമെന്താ അത് 'മാം വിഡി' എന്ന ശ്ലേകമാണ് രാമായണത്തിലെ ശ്രേഷ്ഠമായ വരികള്‍ എന്നറിഞ്ഞുകൂടാത്ത ഈ കിടക്കുന്ന വരരുചിതന്നെ .
 
ഉറക്കത്തില്‍ വനദേവതകളുടെ വചനം വരരുചി കേട്ടു .

 ഇത്ര നാള്‍ തേടി നടന്ന ചോദ്യത്തിനുള്ള ഉത്തരം കിട്ടി യതിലുള്ള സന്തോഷവും എന്നാല്‍ പറയിപ്പെണ്ണിനെ വിവാഹം ചെയ്യേണ്ടിവരുന്നതിലുള്ള ദുഃഖവും ഒരേ സമയം വരരുചിയിലൂടെ കടന്നുപോയി .

 പിറ്റേന്നു രാവിലെ രാജസദസ്സില്‍ ചെന്ന വരരുചി രാമായണത്തിലെ പ്രധാനവാക്യം അവതരിപ്പിച്ച് വ്യാഖ്യാനിച്ചു .

 അവതാരങ്ങളില്‍ അടയിരിക്കുന്ന ദൈവികാസ്തിത്വം പ്രഖ്യാപനം ചെയ്യുന്ന വാക്യമായിരുന്നു അത് .

 സന്തുഷ്ടനായ രാജാവ് വരരുചിക്ക് അളവറ്റ സമ്മാനങ്ങളും സൗഭാഗ്യങ്ങളും നല്‍കി .

 ഭാവിയില്‍ തന്നെ വിവാഹം ചെയ്യാന്‍ വിധിക്കപ്പെട്ട പറയിപ്പെണ്ണിനെ വകവരുത്താനുള്ള ഒരു ഉപായവും വരരുചി രാജസദസ്സില്‍ അവതരിപ്പിച്ചു .

 ഇന്ന ദേശത്ത് പറയക്കുടിലില്‍ ഒരു പേറ് നടന്നിരിക്കുന്നുവെന്നും അവള്‍ വളര്‍ന്നാല്‍ രാജ്യം നശിക്കുമെന്നും ആയതിനാല്‍ അവളെ വകവരുത്തണമെന്നും വരരുചി സദസ്സില്‍ ഉണര്‍ത്തിച്ചു .

 രാജാവ് വിഷമത്തിലായി .

 ശിശുഹത്യ പാപകരമാണ്- പെണ്‍ഹത്യ കഠിനപാപവും .

 ആയതിനാല്‍ വാഴപ്പോളകൊണ്ട് ഒരു ചെറിയ ചങ്ങാടമുണ്ടാക്കി പെണ്‍കുട്ടിയുടെ ശിരസ്സില്‍ ഒരു തീപ്പന്തം കൊളുത്തി കുത്തിവെച്ച് ചങ്ങാടത്തിലാക്കി നദിയിലൊഴുക്കാന്‍ രാജാവ് കല്പിച്ചു .

 രാജഭടന്‍ന്മാര്‍ കല്പന കര്‍ശനമായി നടപ്പിലാക്കുകയും ചെയ്തു .

 നദികള്‍ അക്കാലത്ത് പ്രകൃതിയുടെ അമ്മത്തൊട്ടിലുകളായിരുന്നു .

 കൊല്ലാനിഷ്ടമില്ലാത്ത കുട്ടികളെ മനുഷ്യര്‍ പുഴയിലൊഴുക്കി വിധിയുടെ വഴിക്കയച്ചു .

 കുന്തി കര്‍ണനെ ഒഴുക്കിയതും നദിയിലാണ് .

 കര്‍ണന് നദിയുടെ കൂരിരുട്ടിലും വഴികാട്ടാന്‍ പിതാവായ സൂര്യനില്‍നിന്നു ദാനം കിട്ടിയ കവചകുണ്ഡലമുണ്ടായിരുന്നു .

 അതേ മാതൃകയിലായിരിക്കണം പറയിക്കുട്ടിയുടെ ശിരസ്സില്‍ പന്തം കൊളുത്തി പുഴയിലൊഴുക്കാന്‍ രാജാവ് കല്പിച്ചതും .
 

 
പറയിപ്പെണ്ണിനെ പുഴയിലൊഴുക്കിയതിനാല്‍ അവളുമായുള്ള വിവാഹദുരിതത്തില്‍നിന്നും രക്ഷപ്പെട്ടു എന്ന ആശ്വാസത്തില്‍ വരരുചി ജീവിച്ചു .

 കാലം ചെന്നപ്പോള്‍ വഴിയാത്രക്കിടെ വരരുചി ഒരു ബ്രാഹ്മണഗൃഹത്തില്‍ ഭക്ഷണം കഴിക്കാനായി കയറിച്ചെന്നു .

 ബ്രാഹ്മണന്‍ സന്തോഷത്തോടെ വരരുചിയോട് പറഞ്ഞു: ''ഊണ് കാലമായിരിക്കുന്നു .

 പോയി കുളിച്ചുവരൂ'' .

 അപ്പോള്‍ വരരുചി പറഞ്ഞു .

 ഊണ് കഴിക്കണമെങ്കില്‍ എനിക്ക് ചില നിബന്ധനകളുണ്ട് .
 
കുളി കഴിഞ്ഞ ഉടന്‍ വീരാളിപ്പട്ട് പുതയ്ക്കണം .

 ഊണിന് മുമ്പ് 100 പേര്‍ക്ക് ഭക്ഷണം നല്‍കണം .

 ഊണിന് 108 കൂട്ടാന്‍ വേണം .

 ഊണു കഴിഞ്ഞാല്‍ എനിക്ക് മൂന്നു പേരെ തിന്നണം .

 ഊണിനുശേഷം 4 പേര്‍ എന്നെ ചുമക്കണം .
 

 
ബ്രാഹ്മണന്‍ അന്ധാളിച്ചുനില്‍ക്കെ അകത്തുനിന്നും കന്യകയായ മകള്‍ വിളിച്ചുപറഞ്ഞു; ''സമ്മതിച്ചോളൂ അച്ഛാ എല്ലാം ഇവിടെ തയ്യാറാണ് .'' ബ്രാഹ്മണന്‍ മകളോട് വിസ്മയത്തോടെ ചോദിച്ചു .

 ഇതെല്ലാം എങ്ങനെ സാധിക്കും .
മകള്‍ ചിരിച്ചുകൊണ്ടു പറഞ്ഞു: അച്ഛന് അദ്ദേഹം പറഞ്ഞതിന്റെ സാരം മനസ്സിലാകാഞ്ഞിട്ടാണ് .

 ഇതാ കേട്ടോളൂ .
 
വീരാളിപ്പട്ട് എന്നാല്‍ ഒരു ചീന്ത് കോണകം .

 നൂറ് പേര്‍ എന്നു പറഞ്ഞാല്‍ വൈശ്യദേവം (വൈശ്യം) കഴിക്കണമെന്നാണ് .

 (വൈശ്യം കഴിച്ചാല്‍ നൂറ് ദേവന്മാര്‍ പ്രീതിപ്പെടും .

 (വൈശ്യം-ഭക്ഷണമല്ല .

 പൂജയാണ്) .

 നൂറ്റിയെട്ടുകറി - ഇഞ്ചിക്കറി - 108 കറിക്കു സമം .

 മൂന്നു പേരെ തിന്നണം എന്നാല്‍ അടയ്ക്ക, വെറ്റില, പുകയില .

 നാലു പേര്‍ ചുമക്കണമെന്നാല്‍ നാല് കാലുള്ള കട്ടിലില്‍ കിടക്കണം .
 
കന്യകയുടെ ബുദ്ധിസാമര്‍ഥ്യത്തില്‍ മതിപ്പു തോന്നിയ വരരുചി പിതാവിന്റെ സമ്മതത്തോടെ അവളെ വിവാഹം കഴിച്ചു .

 വിവാഹാനന്തരം പ്രണയസല്ലാപത്തിനിടെ വരരുചി പ്രേയസിയുടെ തലമുടി കോതിക്കെട്ടവെ ശിരസ്സില്‍ ഒരു പാട് കണ്ടു .

 ചോദിച്ചപ്പോള്‍ അത് പന്തം തറച്ച പാടാണെന്നും പന്തം കുത്തി ഒഴുകി വന്ന തന്നെ പുഴയില്‍നിന്നു കിട്ടിയ താണെന്നും അവള്‍ പറഞ്ഞു .

 അപ്പോഴാണ് വനദേവതമാര്‍ പറഞ്ഞ വിധിയുടെ ബലം വരരുചിക്ക് ബോധ്യപ്പെട്ടത് .

 വരരുചി നടന്ന സംഭവങ്ങള്‍ ഭാര്യയോട് ബോധിപ്പിച്ച ശേഷം ഒരു പ്രായശ്ചിത്തംപോലെ ഇരുവരും ദേശാടനത്തിനിറങ്ങി .

 ആ ദേശാന്തരയാത്രയിലാണ് പറയി പന്ത്രണ്ട് പെറ്റത് .

 പറയിക്ക് പേറ്റുവേദന വരുമ്പോള്‍ കാട്ടിനുള്ളില്‍ ചെന്നു കാര്യം സാധിച്ചു വരണമെന്ന് കല്പിച്ച് വരരുചി അവളെ പറഞ്ഞയക്കും .

 പേറ് കഴിയുമ്പോള്‍ വരരുചി വിളിച്ചു ചോദിക്കും .

 കുട്ടിക്ക് വായുണ്ടോ .

 ഉണ്ട് .

 ഉടനെ വരരുചി പറയും വായ കീറിയ ദൈവം കുഞ്ഞിന് ഇരയും കല്പിച്ചിട്ടുണ്ട് .

 കുഞ്ഞിനെ എടുക്കണമെന്നില്ല .

 അങ്ങനെ പതിനൊന്നു പേറില്‍ ഉപേക്ഷിച്ച കുഞ്ഞുങ്ങളെ ഓരോരുത്തര്‍ എടുത്തുവളര്‍ത്തി .

 പന്ത്രണ്ടാമത്തെ പേറില്‍ പറയിക്ക് സങ്കടം സഹിച്ചില്ല .

 കുഞ്ഞിനു വായ കീറിയിട്ടുണ്ടോ എന്ന് ഭര്‍ത്താവ് ചോദിച്ചപ്പോള്‍ അവള്‍ ഇല്ലെന്നു കളവു പറഞ്ഞു .

 എങ്കില്‍ കുട്ടിയെ എടുത്തുകൊള്ളാന്‍ വരരുചി സമ്മതിച്ചു .

 അപ്പോഴാണ് കുഞ്ഞിനു സത്യത്തില്‍ വായയില്ലെന്ന് പറയി തിരിച്ചറിഞ്ഞത് .

 വരരുചി കുട്ടിയെ ഒരു കുന്നിന്റെ മുകളില്‍ കൊണ്ടുപോയി പ്രതിഷ്ഠിച്ചു .

 അതാണ് വായില്ലാകുന്നിലപ്പന്‍ .

 വഴിയിലുപേക്ഷിക്കപ്പെട്ട 11 മക്കളും 11 ജാതി സമൂഹങ്ങളിലാണ് വളര്‍ന്നത് .
 

 
പന്തിരുകുലം

1 .

 അഗ്നിഹോത്രി - യാഗേശ്വരം, മേഴത്തൂര്‍, തൃത്താല
2 .

 പെരുന്തച്ചന്‍ - ഉളിയനൂര്‍, ആലുവ
3 .

 നാറാണത്തുഭ്രാന്തന്‍ - രായിരനല്ലൂര്‍, കൊപ്പം
4 .

 പാക്കനാര്‍, ഇരാറ്റിങ്ങല്‍, തൃത്താല
5 .

 അകവൂര്‍ ചാത്തന്‍, തിരുവില്വാമല
6 .

 വടുതല നായര്‍ .

 മേഴത്തൂര്‍ .
7 .

 ഉപ്പുകുറ്റന്‍, കുമ്പിടി - കൂറ്റനാട്
8 .

 കാരപ്പക്കലമ്മ - കവളപ്പാറ
9 .

 പാണനാര് - വാടാനാംകുറിശ്ശി
10 .

 രജകന്‍- ശുകപുരം, കടവല്ലൂര്‍
11 .

 വള്ളോന്‍ - പട്ടിത്തറ
12 .

 വായില്ലാക്കുന്നിലപ്പന്‍ - കടമ്പഴിപ്പുറം
 
ബ്രാഹ്മണനായ വരരുചിയും പറയിയായ പഞ്ചമിയും ഏതു ദേശത്തുനിന്നാണ് യാത്ര പുറപ്പെട്ടത് .

 ഏത് കാലത്തിലൂടെയാണവര്‍ സഞ്ചരിച്ചത് .

 ഇത്രയെല്ലാം കേട്ട നിലയ്ക്ക് അങ്ങനെയൊരു ചോദ്യം ഉയരുന്നത് സ്വാഭാവികമാണ് .

 എന്നാല്‍ മഹാകഥകളിലെ യുക്തി അന്വേഷിക്കരുത് എന്നതുപോലെ മഹാപരിവേഷത്തില്‍ പുലര്‍ന്ന അതീന്ദ്രിയ ജ്ഞാനികളുടെ കാലവും ദേശവും അന്വേഷിക്കാതിരിക്കുന്നതായിരിക്കും ഉചിതം .

 എന്തായാലും ആയിരത്തില്‍പരം വര്‍ഷങ്ങളായി ജനസമൂഹങ്ങള്‍ പന്തിരുകുലകഥ കൊണ്ടാടി നടന്നു എന്നതില്‍ നിന്നും അതിന്റെ പ്രാപഞ്ചികമായ അസ്തിത്വം നിസ്തര്‍ക്കമാണ് എന്നതില്‍ സംശയമില്ല .

 നമുക്ക് തീര്‍ത്തും അപ്രാപ്യമായ ആയിരത്തില്‍പരം വര്‍ഷങ്ങളുടെ അകല്‍ച്ചയുള്ള ഒരു കാലത്തെ ഇന്നത്തെ ഭൗതികസാഹചര്യങ്ങളുടെ സാധ്യതകളുമായി നിരീക്ഷണം നടത്തുന്നത് ഒട്ടുംതന്നെ യുക്തിക്ക് നിരക്കുന്നതല്ല .

 ഇന്നത്തെ ലോകസാഹചര്യങ്ങള്‍വെച്ച് അക്കാലത്തങ്ങനെ സംഭവിച്ചിട്ടില്ല എന്നെങ്ങനെ പറയാന്‍ സാധിക്കും .

 അതോടൊപ്പംതന്നെ അക്കാലത്ത് അങ്ങനെ സംഭവിച്ചു എന്ന് വാദിച്ചു സ്ഥാപിക്കേണ്ട ഉത്തരവാദിത്വവും നമുക്കില്ല .

 ആയിരത്തില്‍പരം വര്‍ഷങ്ങള്‍ ആഘോഷിക്കപ്പെട്ട പന്തിരുകുല ഇതിഹാസം സത്യത്തില്‍ സംസ്‌കാരത്തിലേക്ക് വകവെക്കപ്പെട്ടിരിക്കുന്നു .

 ഏതെങ്കിലുമൊരു നിശ്ചിതകാല പരിസരത്ത് സ്ഥാപിക്കപ്പെടുന്ന സംഭവങ്ങള്‍ ആ കാലത്തിന്റെ ഭൗതിക നാശത്തോടെ അസ്തമിക്കും .

 എന്നാല്‍ അതീത പരികല്പനയില്‍ വിന്യസിക്കപ്പെട്ട ഇതിഹാസങ്ങള്‍ കാലാതീതമായി നിലനിന്ന് 'സംസ്‌കാര'ത്തില്‍ ലയിക്കും .

 എന്നാല്‍ ഈ അതീതപരികല്പനകള്‍ ശൂന്യതയില്‍ നിന്നാവിര്‍ഭവിക്കുന്നതല്ല .

 സ്ഥായിയായ ധാതുമൂലകങ്ങളില്‍ അവയ്ക്ക് ഉചിതമായ കാലദേശങ്ങള്‍ സംഭവിച്ചിരിക്കും .

 ചരിത്രം ശാസ്ത്രം എന്നിവകൊണ്ട് അതീത കാലങ്ങളെ നിര്‍ണയിക്കാനാവില്ല .

 ഉദാഹരണത്തിന് പക്ഷികള്‍ മനുഷ്യനോട് വേദവചനങ്ങള്‍ ചൊല്ലി എന്നത് ശാസ്ത്രലോകത്തിന് എങ്ങനെ സാധൂകരിക്കാനാവും .
 

 
പക്ഷികളുടെ ജൈവലോകത്തെ സൂക്ഷ്മനിരീക്ഷണം നടത്തുന്നതില്‍ മനുഷ്യര്‍ ഇപ്പോഴും വളരെ പിറകിലാണ് .

 പക്ഷികളുടെ ശരീരശാസ്ത്രം തന്നെ ഇപ്പോഴും പൂര്‍ണതയില്‍ പഠിക്കപ്പെട്ടിട്ടില്ല .

 എന്നിട്ടല്ലേ പക്ഷികളുടെ മനസ്സ് പഠിക്കുന്നത് .

 എന്നാല്‍ തത്തകള്‍ ഇപ്പോഴും മനുഷ്യയുക്തിയില്‍ സംസാരിച്ചുകൊണ്ടിരിക്കുകയും ചെയ്യുന്നു .

 ആയതിനാല്‍ പ്രപഞ്ച സ്പന്ദനത്തെ പൂര്‍ണതയില്‍ ഉള്‍ക്കൊള്ളുന്നത് ചരിത്രമോ ശാസ്ത്രമോ അല്ല സംസ്‌കാരമാണ് .

 ദര്‍ശനങ്ങള്‍, മിത്തുകള്‍, ഐതിഹ്യങ്ങള്‍, കാവ്യങ്ങള്‍, പുരാവൃത്തങ്ങള്‍ അങ്ങനെ ബൃഹത്തായ കവചങ്ങളിലൂടെ കാലം സംസ്‌കാരത്തെ വഹിക്കുന്നു .

 ആ നിലയ്ക്കാണ് പറയിപെറ്റ പന്തിരുകുലം നമുക്ക് സ്വീകാര്യമാവുന്നത് .

 മാത്രമല്ല ഈ ലോകംതന്നെ ആദിയും അന്തവും നിര്‍ണയിക്കാനാവാത്ത പ്രതിഭാസമായതിനാല്‍ അവ്യക്തതയിലും അദൃശ്യതയിലും പുലരുന്ന പുരാവൃത്തങ്ങളാണ് ആത്യന്തികമായി ലോകത്തെ ജയിക്കുന്നത് .
 
എങ്കിലും ഒരു കൗതുകത്തിന് പന്തിരുകുലത്തിന്റെ കാലഗണന ഒന്നു പരിശോധിച്ചുനോക്കാം .

 വരരുചി വിക്രമാദിത്യരാജാവിന്റെ സദസ്സിലെ സേവകനായിരുന്നു എന്നതാണ് ഇതില്‍ പ്രധാനപ്പെട്ട കാലസൂചിക .

 ഭാരതത്തില്‍ വിക്രമാദിത്യ രാജവംശങ്ങള്‍ ഒന്നിലധികമുണ്ടായിട്ടുണ്ട് .

 നമ്മള്‍ കേട്ടുരസിച്ച വിക്രമാദിത്യകഥകളിലെ വേതാളത്തോടുകൂടി നടക്കുന്ന വിക്രമാദിത്യ രാജവംശമാണ് ഇതില്‍ പ്രധാനം .

 ഈ വിക്രമാദിത്യ രാജവംശം ഉത്തരേന്ത്യയിലെ ഉജ്ജയിനിയിലാണ് പിറവികൊണ്ടത് .

 ഉജ്ജയിനിയിലെ വിക്രമാദിത്യ രാജവംശത്തിന്റെ കാലഗണന നിര്‍ണയിച്ചിരിക്കുന്നത് മൂന്നാംനൂറ്റാണ്ടാണ് .

 ആയതിനാല്‍ പറയിപെറ്റ പന്തിരുകുല പിതാവായ വരരുചി ഇക്കാലത്തെ വിക്രമാദിത്യ രാജസദസ്സിലുണ്ടായിരിക്കാന്‍ സാധ്യതയില്ല .

 മാത്രമല്ല ഉത്തരേന്ത്യയില്‍ നിന്ന്  ദമ്പതികള്‍  ദേശാന്തരങ്ങള്‍  താണ്ടി വള്ളുവനാട്ടില്‍ എത്തിച്ചേരുകയെന്നതും അസംഭവ്യമാണ് .
 

 
എന്നാല്‍ ഏഴാം നൂറ്റാണ്ടില്‍ പടിഞ്ഞാറന്‍ ചാലുക്യരാജവംശത്തില്‍ ഒരു വിക്രമാദിത്യ രാജപരമ്പര സംഭവിച്ചിട്ടുണ്ട് .

 ഈ രാജവംശത്തില്‍
ആറ് രാജാക്കന്‍മാരുണ്ടായിരുന്നു .

 670-ലാണ് വിക്രമാദിത്യ ഒന്നാമന്‍ അധികാരമേല്‍ക്കുന്നത് .

 വിക്രമാദിത്യ രണ്ടാമന്റെ കാലത്ത് പരാക്രമികളായ പല്ലവന്‍മാരുടെ പടയോട്ടത്തെ തടഞ്ഞുനിര്‍ത്തുകയും ദക്ഷിണേന്ത്യയുടെ വലിയൊരു ഭാഗം പടിഞ്ഞാറന്‍ ചാലൂക്യവംശത്തിന്റെ അധീനതയിലാക്കുകയും ചെയ്തു .

  പടിഞ്ഞാറന്‍ ചാലൂക്യരുടെ രാജ്യം കന്നഡദേശമാണ് .

 ആയതിനാല്‍ വരരുചി ഈ വിക്രമാദിത്യ സദസ്സിലാണ് സേവകനായി ഇരുന്നത് എന്നതിന് ചരിത്രപരമായ പൊരുത്തമുണ്ട് .

 മാത്രമല്ല .

 കന്നഡദേശത്തുനിന്ന് വരരുചിക്കും പഞ്ചമിക്കും ദേശാടനം നടത്തി എത്തിപ്പെടാന്‍ പാകത്തിലുള്ള ദൂരം മാത്രമേ വള്ളുവനാട്ടിലേക്കുള്ളൂ എന്നതും സ്വീകാര്യമാണ് .

 വരരുചിയും പഞ്ചമിയും കന്നഡദേശം കടന്ന് കേരളദേശത്തെത്തിച്ചേര്‍ന്നു എന്ന് അനുമാനിക്കാവുന്ന 7-8 നൂറ്റാണ്ടുകള്‍ കേരളദേശത്തെ സംബന്ധിച്ചിടത്തോളം നിര്‍ണായകമാണ് .

 എന്തെന്നാല്‍ 788-ലാണ് ശങ്കരാചാര്യര്‍ ജനിക്കുന്നത് .

 ഇന്ത്യന്‍ ആത്മീയതയുടെ ഇതിഹാസനായകനായ ശങ്കരാചാര്യര്‍ ബുദ്ധമതത്തിന്റെ ജീര്‍ണതയില്‍ നിന്ന് ഇന്ത്യ മുഴുവന്‍ പറന്നുനടന്ന് ഹൈന്ദവ നവോത്ഥാനം സാക്ഷാത്കരിച്ചു .

 821-വരെ ജീവിച്ച് 33-ാം വയസ്സിലാണ് ശങ്കരാചാര്യര്‍ മരിക്കുന്നത് .

 825-ലാണ് ചേരമാന്‍ പെരുമാള്‍ കേരളരാജ്യം പകുത്തു കൊടുത്ത് മക്കത്തേക്ക് കപ്പല്‍ കയറിയത് .

 ഇവ രണ്ടും കേരളചരിത്രത്തെ സംബന്ധിച്ചിടത്തോളം സുപ്രധാനമാണ് .
 
ഇങ്ങനെ വിഖ്യാതമായ രണ്ട് പലായനങ്ങള്‍ നടന്ന കാലത്ത് കന്നഡ ദേശത്തുനിന്ന് കേരളദേശത്തേക്ക് പറയിപെറ്റ പന്തിരുകുലത്തിനാധാരമായ ദമ്പതീപലായനം സംഭവിച്ചിരിക്കാം .

 അങ്ങനെ സംഭവിക്കാനുള്ള സാധ്യത കാലദേശരാശിയില്‍ വളരെ വ്യക്തതയോടെത്തന്നെ നിലകൊള്ളുന്നു .

 പന്തിരുകുലത്തിന്റെ മാനസിക ഘടന, നരവംശഭാവം, സാമൂഹികഘടന എന്നിവയെല്ലാം 7-8 നൂറ്റാണ്ടുകളുടെ സാധ്യത സാധൂകരിക്കുന്നു .

 ശങ്കരാചാര്യരുടെതും ചേരമാന്‍ പെരുമാളുടെതും സത്യത്തില്‍ പലായനങ്ങള്‍തന്നെയായിരുന്നു .

 നിലവിലുള്ള സവര്‍ണ യാഥാസ്തികത്വത്തിനെതിരെ പോരാടിയ ശങ്കരാചാര്യര്‍ യാഥാസ്ഥിതികരുടെ എതിര്‍പ്പ് അസഹ്യമായതിനെത്തുടര്‍ന്ന് കേരളം വിട്ടോടിപ്പോവുകയായിരുന്നു .

 അതുപോലെത്തന്നെ ചേരമാന്‍ പെരുമാള്‍ ബ്രാഹ്മണരുടെ രാജ്യം ഇത്രകാലം താന്‍ അടക്കിഭരിച്ചുവല്ലോ എന്ന കുറ്റബോധത്താല്‍ വിവശനായിത്തീരുകയും പാപമോചന പരിഹാരത്തിനായി ആറുശാസ്ത്രങ്ങളിലും മൂന്നുവേദങ്ങളിലും പരതുകയും ചെയ്തു .

 അക്കാര്യങ്ങളില്‍ അറിവുള്ള വേദജ്ഞാനികള്‍ നിലവിലുള്ള വേദശാസ്ത്രങ്ങളിലൊന്നിലും അതിന് പരിഹാരമില്ലെന്നും നാലാം വേദത്തിലാണ് സാധ്യതയെന്നും ഉപദേശിച്ചതിനാലാണ് ചേരമാന്‍ പെരുമാള്‍ മക്കത്തേക്ക് കപ്പല്‍ കയറിയത് .

 ഭരണപരമായി ബ്രാഹ്മണരുമായുള്ള കലഹവും പടനായകനുമായുണ്ടായ അഭിപ്രായവത്യാസവും പരിഗണിച്ചാലും എന്തുകൊണ്ടും അതൊരു പലായനം തന്നെയായിരുന്നു .

 ഒരായുസ്സുകൊണ്ട് ഒരു ദേശം താണ്ടാന്‍പോലും ഗതാഗതസൗകര്യമില്ലാത്ത അക്കാലത്ത് ശങ്കരാചാര്യര്‍ 33 വയസ്സിനുള്ളില്‍ ഇന്ത്യ മുഴുവന്‍ ഓടിനടന്നു .

 തകര്‍ന്ന ക്ഷേത്രങ്ങള്‍ പുനരുദ്ധരിച്ചും പ്രതിഷ്ഠ നടത്തിയും ഹൈന്ദവകാലം സാക്ഷാത്കരിച്ചു .

