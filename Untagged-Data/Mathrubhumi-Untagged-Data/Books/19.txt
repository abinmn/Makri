                    
-----------------------------------                    

Domain: Books                    

Paper: Mathrubhumi                    

-----------------------------------                 

രക്തക്കരവും രാഷ്ട്രീയ കൊലപാതകങ്ങളും
അവസാനമില്ലാതെ  രാഷ്ട്രീയ കൊലപാതകങ്ങൾ നടക്കുന്ന കേരളത്തിൽ എല്ലാവരും വായിക്കേണ്ടതാണ് ഇസ്മായിൽ കാദിരിയുടെ (ismail kadare) ‘ബ്രോക്കൺ ഏപ്രിൽ’ (broken april) എന്ന നോവൽ .

 ബ്ലഡ് ടാക്‌സ് അഥാവാ രക്തക്കരം ആണ് ഇതിലെ പ്രധാനവിഷയം .
ജോർഗ് ബരിഷ എന്നയാളുടെ ജീവിതത്തിലൂടെയാണ് കഥ വികസിക്കുന്നത് .

 കുടുംബത്തിലാരെങ്കിലും കൊല്ലപ്പെട്ടാൽ കൊല്ലപ്പെടുന്നയാളുടെ ബന്ധുക്കൾ വധശിക്ഷ നടപ്പാക്കണമെന്നാണ് നിയമം .

 പകരം കൊല്ലുകയെന്നത് കുടുംബപരമായ ആചാരമാണ് .

 ആ നിയമപ്രകാരം ഇദ്ദേഹത്തിനും കൊല്ലേണ്ടിവരുന്നു .
ഒരു കൊലപാതകം നടന്നാൽ, കൊല്ലപ്പെട്ടയാളുടെ ചോരയിറ്റുന്ന വസ്ത്രം വീട്ടിൽ തൂക്കിയിടും .

 രക്തം ഉണങ്ങി കറുക്കുമ്പോൾ, പകരം കൊല നടത്താനുള്ള സമയമായെന്നാണ് അർഥം .

 അങ്ങനെ കൊന്നുകഴിഞ്ഞാൽ സർക്കാരിലേക്ക് രക്തക്കരം അടയ്ക്കേണ്ടതുണ്ട് .

 ജനങ്ങൾ പരസ്പരം കൊല്ലുമ്പോൾ സർക്കാർഖജനാവിൽ പണം നിറയുകയാണ് .

 നിരന്തരം  കൊലപാതകങ്ങൾ ഉണ്ടാവുന്നതിനെ പ്രോത്സാഹിപ്പിക്കുകയാണ് ഭരണകൂടം .
ഇതേ അവസ്ഥതന്നെയാണ് കേരളത്തിലും .

 രാഷ്ട്രീയകൊലപാതകങ്ങളിൽ ഒരിക്കലും വലിയവലിയ നേതാക്കൾ ഇരകളാകുന്നില്ല .

 എല്ലാ പാർട്ടിയിലെയും നേതാക്കൾ പരസ്പരം സൗഹാർദത്തിലാണ് .

 താഴേക്കിടയിലുള്ള പ്രവർത്തകർ പരസ്പരം കൊല്ലുന്നു .

 ഈ കൊലകളെ പ്രോത്സാഹിപ്പിക്കുന്ന രാഷ്ട്രീയനേതാക്കൾക്ക് രക്തക്കരം പ്രോത്സാഹിപ്പിക്കുന്ന ഭരണകൂടത്തിന്റെ അതേ മനസ്സാണ് .

 രക്തക്കരത്തിലൂടെ വരുമാനം കൂട്ടുന്നതുപോലെ ഇവിടെ ഇവർ പാർട്ടിയുടെ സ്വാധീനവും ശക്തിയും കൂട്ടിക്കൊണ്ടേയിരിക്കുന്നു .
എല്ലാവർക്കുംവേണ്ടി വിരിയുന്ന കുമ്പളം
ജെ .എം .

 കൂറ്റ്‌സിയുടെ ‘ലൈഫ് ആൻഡ് ടൈംസ് ഓഫ് മൈക്കിൾ കെ’ എന്ന നോവൽ ഇപ്പോഴത്തെ ലോകസാഹചര്യത്തിൽ വളരെ ശ്രദ്ധേയമാണ് .

 അതിഭയങ്കരമായ യുദ്ധങ്ങളാണ് ലോകത്തിന്റെ പല ഭാഗങ്ങളിലും നടക്കുന്നത് .

 അവിടങ്ങളിലെല്ലാം ഒരുപാട് അഭയാർഥികളുണ്ടാവുന്നു .

 അവർ രക്ഷപ്പെടാനും ജീവിതം തിരിച്ചുപിടിക്കാനും നടത്തുന്ന യാത്രകളുടെ കഥയാണ് ഈ നോവൽ പറയുന്നത് .
 വീട്ടുവേലയെടുത്ത് കഴിയുന്ന അമ്മയുമൊത്ത് കേപ്ടൗണിൽനിന്ന് സ്വന്തം വീടിരിക്കുന്ന പ്രിൻസ് ആൽബർട്ടിലേക്കുപോകാൻ ശ്രമിക്കുകയാണ് മൈക്കിൾ കെ .

 അമ്മയ്ക്ക് തീരേ വയ്യ .

 അതിനിടയിൽ ആഭ്യന്തരയുദ്ധം പൊട്ടിപ്പുറപ്പെടുന്നു .

 അതിർത്തികടക്കാൻ പട്ടാളക്കാർ അനുവദിക്കുന്നില്ല .

 വേരും ഇലകളും മറ്റും കഴിച്ചാണ് കഴിഞ്ഞുകൂടുന്നത് .

 രാജ്യത്തിന്റെ കെട്ടുറപ്പ് നഷ്ടമായാൽ സാധാരണക്കാരുടെ ജീവിതം എത്ര ദുരിതനിർഭരമാകുമെന്ന്‌ കാട്ടിത്തരുന്നുണ്ട് ഈ കൃതി .
വഴിയിൽ അമ്മ മരിക്കുന്നു .

 മൃതദേഹം കത്തിച്ച് ചിതാഭസ്മവുമായാണ് യാത്ര തുടരുന്നത് .

 എവിടെയും പോലീസും പട്ടാളവുമാണ് .

 യാത്രയ്ക്കിടെ ഒരു കുന്നിൻമുകളിൽ കുറച്ചുനാൾ കഴിയുന്നുണ്ട് .

 അവിടെ കുഴികുത്തി കുമ്പളം നടുന്നുണ്ട്‌ അദ്ദേഹം .

 അമ്മയുടെ ചിതാഭസ്മം അതിന്‌ വളമാകുന്നു .

 കുഴിബോംബ് പാകുകയാണെന്നുപറഞ്ഞ് പട്ടാളക്കാർ വരുമ്പോൾ, ‘‘ഇത് ബോംബല്ല, കുമ്പളമാണ്’’ എന്ന് അദ്ദേഹം വ്യക്തമാക്കുന്നു .

 ‘‘കുമ്പളം എല്ലാവർക്കുംവേണ്ടിയാണ് വിരിയുന്നത് .

 കൊല്ലുന്നവർക്കും കൊല്ലപ്പെടുന്നവർക്കുമുൾപ്പെടെ എല്ലാവർക്കും വേണ്ടി .’’ ഉദാത്തമായ മാനവികതയുടെ ആഴം മുഴങ്ങുന്നൊരു വാക്യമാണത് .
 ഒടുവിൽ അദ്ദേഹം വീട്ടിലെത്തുന്നു .

 വീടൊക്കെ തകർന്ന് പൊടിപിടിച്ചുകിടക്കുകയാണ് .

 അപ്പോഴേക്കും മൈക്കിൾ കെ വളരെ അവശനായിരുന്നു .

 വല്ലാത്ത ഏകാന്തതയുണ്ടെങ്കിലും വീട്ടിലെത്തിയതിന്റെ സന്തോഷം വലുതായിരുന്നു .

 വീട്ടുകിണറ്റിലെ തെളിഞ്ഞവെള്ളം ഇരുമ്പുതൊട്ടിയിൽ കോരിയെടുത്ത് കുടിച്ച് അതിന്റെ മാധുര്യം ആസ്വദിച്ച് പൊടിപിടിച്ച തന്റെ കിടക്കയിൽ അദ്ദേഹം കിടക്കുന്നിടത്താണ് നോവൽ അവസാനിക്കുന്നത് .

 അഭയാർഥിയുടെ മാനസികാവസ്ഥ, വേദനകൾ, ആശങ്കകൾ തുടങ്ങിയവയൊക്കെ പങ്കുവെയ്ക്കുന്നുണ്ട് ഈ നോവൽ .
വരൾച്ചക്കാലത്തെ പാഠപുസ്തകം
141 വർഷത്തിനിടയിലെ ഏറ്റവും രൂക്ഷമായ വരൾച്ച അനുഭവിക്കുന്ന കേരളത്തിന് പാഠപുസ്തകമാകേണ്ടതുണ്ട് ‘ബ്ലൂ ഗോൾഡ്’ എന്ന കൃതി .

 മൗഡ് ബാർലോ, ടോണി ക്ലാർക്ക് എന്നിവരാണ് ഈ പുസ്തകത്തിന്റെ രചയിതാക്കൾ .

 വെള്ളത്തോടും പ്രകൃതിയോടും നാമെന്താണ് ചെയ്യുന്നതെന്ന് കാട്ടിത്തരുന്നു ഈ കൃതി .

 മനുഷ്യന്റെ അടിസ്ഥാനാവശ്യമായ വെള്ളം കോർപ്പറേറ്റുകളുടെ കച്ചവടവസ്തുവായതെങ്ങനെയെന്ന് വെളിവാക്കുന്നു .

 ആഫ്രിക്ക, പശ്ചിമേഷ്യ, മെക്സിക്കോ എന്നിവിടങ്ങളിലെ അനുവങ്ങളെക്കുറിച്ചുള്ള ലേഖനങ്ങളുടെ സമാഹാരമാണിത് .

 വെള്ളത്തിനുവേണ്ടിയാകും മൂന്നാംലോകമഹായുദ്ധമുണ്ടാവുകയെന്ന് ഈ പുസ്തകം വായിക്കുമ്പോൾ നാമറിയുന്നു .
‘എവരിതിങ് ഫോർ സെയിൽ’ എന്നൊരു ലേഖനമുണ്ട് ഇതിൽ .

 ഫലഭൂയിഷ്ഠവും ജലസമൃദ്ധവുമായിരുന്ന മെക്സിക്കോയുടെ പരിസ്ഥിതി ഫ്രാൻസിന്റെ ആധിപത്യത്തിനുശേഷം എപ്രകാരം താളംതെറ്റിയെന്ന് അതിൽ വിവരിക്കുന്നു .

 തടാകങ്ങൾ നിറഞ്ഞിരുന്നു അവിടെ .

 അതുമുഴുവൻ നികത്തി കോർപ്പറേറ്റുകൾ വൻകെട്ടിടങ്ങൾ പണിയുന്നു .

 ബെംഗളൂരുവിലും മറ്റും ഉണ്ടായതും ഇതുതന്നെയാണ് .

 പ്രകൃതിയെ സംരക്ഷിക്കേണ്ടതിന്റെ ആവശ്യകത ഓർമിപ്പിക്കാനും കോർപ്പറേറ്റുകളുടെ ഇടപെടൽ എങ്ങനെയൊക്കെയാണെന്ന്‌ തുറന്നുകാട്ടാനും കഴിഞ്ഞിട്ടുള്ള ഈ പുസ്തകം ഈ വരൾച്ചക്കാലത്ത് നാമെല്ലാം വായിക്കേണ്ടതാണ് .

 വെള്ളത്തിന്റെ പ്രതിസന്ധിയും രാഷ്ട്രീയവുമെല്ലാം ഉൾക്കൊള്ളുന്നുണ്ട് ഈ കൃതി .
അധികാരശ്രേണിയിലെ കള്ളസന്ന്യാസിമാർ
മതവർഗീയത രാഷ്ട്രീയാധികാരഘടനയിൽ ശക്തമായി പിടിമുറുക്കുന്ന  ഇന്ത്യൻസാഹചര്യത്തിൽ ഏറ്റവും പ്രസക്തിയേറുന്ന കൃതിയാണ് വി .കെ .എൻ .

 രചിച്ച ‘കാവി’ .

 രാഷ്ട്രീയമെന്തെന്നുപോലും സന്ന്യാസിമാർ തീരുമാനിക്കുന്ന കാലമാണിത് .

 സന്ന്യാസി  മുഖ്യമന്ത്രിയാവുന്നകാലം .

 കള്ളസന്ന്യാസിമാർ രാഷ്ട്രീയം കളിക്കുന്ന സാഹചര്യത്തിന്റെ പൊള്ളത്തരം ധീരമായി വെളിപ്പെടുത്തിയിട്ടുണ്ട് ഈ കൃതി .

 ഏതു വെല്ലുവിളിയെയും അതിജീവിച്ച് സത്യംപറയാനുള്ള സ്വാതന്ത്ര്യമുണ്ട്‌ എഴുത്തുകാരന് .

 അത് പൂർണമായും ഉപയോഗിച്ചയാളാണ് വി .കെ .എൻ .

 അതിനുദാഹരണമാണ് ‘കാവി’ .

 ഇന്നാണ് അങ്ങനെയൊരു കൃതിയെഴുതുന്നതെങ്കിൽ അദ്ദേഹത്തെ വെടിവെച്ചുകൊന്നേനെ .
നല്ല സന്ന്യാസിമാർ ഒട്ടേറെയുള്ള ഇന്ത്യയിൽ അധികാരശ്രേണിയിലെ കണ്ണികളായി കള്ളസന്ന്യാസിമാർ വരുന്നതിന്റെ കാപട്യം പൊളിക്കുന്നുണ്ട് ഈ കൃതി .

 വർഗീയതയ്ക്കെതിരായ ശക്തമായ പ്രതിരോധമെന്ന നിലയിൽ വരുംകാലങ്ങളിലും ഇത് നന്നായി വായിക്കപ്പെടുമെന്നുറപ്പാണ് .
ഡോക്ടർമാരുടെ ശ്രദ്ധയ്ക്ക്
താരാശങ്കർ ബന്ദോപാധ്യായയുടെ  ‘ആരോഗ്യനികേതനം’ എന്ന നോവൽ എം .ബി .ബി .എസ് .

 സിലബസിൽ ഉൾപ്പെടുത്തണമെന്ന അഭിപ്രായം പണ്ടേയുണ്ടെനിക്ക് .

 ആരോഗ്യരംഗമാകെ വെറും കച്ചവടമായിമാറിയ കാലത്ത് അവശ്യം വായിച്ചിരിക്കണം ഈ നോവൽ .
ആസ്പത്രികളും ലാബുകളും മരുന്നുഫാക്ടറികളും വില്പനശാലകളുമൊക്കെ ഭീകരമായ വ്യാപാരതാത്പര്യത്തോടെ നിലകൊള്ളുകയാണ് കേരളത്തിലും .

 കോളറ പരന്ന കൊൽക്കത്തയുടെ തെരുവുകളിൽ രാപകലില്ലാതെ സേവനസന്നദ്ധനായി നടന്ന് എല്ലാവരെയും ശുശ്രൂഷിച്ച, ജീവിതം സാധാരണക്കാർക്കായി ഉഴിഞ്ഞുവെച്ച, ജീവൻ മശായി എന്ന ഡോക്ടറുടെ ചിത്രം എല്ലാവരുടെയും മനസ്സിലുണ്ടാവണം .

 എന്തായിരിക്കണം, എങ്ങനെയായിരിക്കണം ഡോക്ടറെന്ന് പുതിയ തലമുറയെ മനസ്സിലാക്കിക്കൊടുക്കാൻ പറ്റിയ പുസ്തകമാണിത് .
കേരളത്തിൽ ആകെത്തകർന്നിരിക്കുന്ന ആരോഗ്യമേഖലയെപ്പറ്റി ഉത്കണ്ഠയുള്ള കാലമാണിത് .

 സ്വകാര്യമെഡിക്കൽകോളേജുകളും അവിടെനിന്ന്‌ പഠിച്ചിറങ്ങുന്ന ഡോക്ടർമാരുമൊക്കെയാവുമ്പോൾ വരുംകാലത്തെക്കുറിച്ചും ആശങ്കയേറുന്നു .

 ആരോഗ്യമേഖലയിലെ കച്ചവടവത്കരണത്തിനെതിരായ പ്രതിരോധമെന്ന നിലയിലും ഈ പുസ്തകം വായിക്കാവുന്നതാണ് .