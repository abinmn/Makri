                    
-----------------------------------                    

Domain: Books                    

Paper: Deshabhimani                    

-----------------------------------                 

സാമ്പത്തികശാസ്ത്രത്തെ  സ്ത്രീപക്ഷവായനയ്ക്ക് വിധേയമാക്കുകയാണ് കാത്റീന്‍ മാര്‍സല്‍ രചിച്ച 'ആദം  സ്മിത്തിന് അത്താഴം പാകംചെയ്തതാര് .' (Who Cooked Adam Smith's  Dinner .)എന്ന പുസ്തകം
ഇക്കണോമിക്സ് പഠിച്ചിട്ടില്ലാത്തവര്‍ക്ക് അതൊരു ബോറന്‍വിഷയമാണെന്ന്  പറയാതെവയ്യ .

 അതിനാല്‍, ഈ വിഷയം കൈകാര്യംചെയ്യുന്ന പുസ്തകങ്ങള്‍ സാധാരണയായി  നമുക്ക് വായിച്ചുപോകാന്‍ പ്രയാസം .

 എന്നാല്‍, രസകരമായ ഭാഷയില്‍, ചെറിയ  ഖണ്ഡികകളായി, ഉദാഹരണങ്ങളും കഥകളും ഒക്കെയായി പറഞ്ഞുപോയാലോ;  ആസ്വാദ്യകരംതന്നെയാകും ഫലം .

 അങ്ങനെ ആദ്യവസാനം വായിക്കാവുന്ന പുസ്തകമാണ്  കാത്റീന്‍ മാര്‍സല്‍ രചിച്ച 'ആദം സ്മിത്തിന് അത്താഴം പാകംചെയ്തതാര് .' എന്ന  പുസ്തകം .

 (Katrine Marçal; Who Cooked Adam Smith's Dinner .- 2015  Portobello .

 Translated by Saskia Vogel) .

 സ്ത്രീകളെയും  ഇക്കണോമിക്സിനെയും സംബന്ധിക്കുന്ന കഥ എന്നുപശീര്‍ഷകം .

 സ്വീഡിഷ് ഭാഷയില്‍  എഴുതപ്പെട്ട പുസ്തകം ഇതിനകം നിരവധി ഭാഷകളിലേക്ക് മൊഴിമാറ്റം  ചെയ്യപ്പെട്ടുകഴിഞ്ഞു .

സാമ്പത്തികശാസ്ത്രത്തെ സ്ത്രീപക്ഷവായനയ്ക്ക് വിധേയമാക്കുകയാണ് മാര്‍സല്‍ .

  അതിലെ അടിസ്ഥാനസങ്കല്‍പ്പങ്ങളും പ്രമാണങ്ങളും സ്ത്രീപങ്കാളിത്തത്തെയോ  സ്ത്രീസംഭാവനകളെയോ പരിഗണിക്കുന്നില്ല എന്ന കാഴ്ചപ്പാട് ഒരു സംവാദത്തിലൂടെ  നമ്മുടെമുമ്പില്‍ നിരത്തുകയാണ് ഗ്രന്ഥകാരി .

 ഫെമിനിസ്റ്റ്  സിദ്ധാന്തങ്ങളിലൂന്നി ഇക്കണോമിക്സിനെ കാണുന്ന രചനകള്‍ പരിമിതമാകാനാണ്  സാധ്യത .

 ആ നിലയ്ക്കും ഇതൊരു പ്രധാനപ്പെട്ട സംഭാവനയാണെന്നുകാണാം .

പുസ്തകത്തിന്റെ പേരില്‍പ്പോലും ഫെമിനിസ്റ്റ് സങ്കല്‍പ്പം പ്രതിഫലിക്കുന്നു .

  ആദം സ്മിത്തിന് ആരാണ് ഭക്ഷണം പാകംചെയ്തത് എന്ന് ചോദിക്കുമ്പോള്‍ ഒരു  സ്ത്രീസാന്നിധ്യം കാണാമറയത്തുണ്ട് എന്നര്‍ഥം വരുന്നു .

 ആദം സ്മിത്ത്  അവിവാഹിതനായിരുന്നു; അപ്പോള്‍ അദൃശ്യയായ ആ സ്ത്രീ അദ്ദേഹത്തിന്റെ  ഭാര്യയായിരുന്നില്ല; അമ്മയായിരുന്നു .

 ഇക്കണോമിക്സിന്റെ  പിതാവെന്നറിയപ്പെടുന്ന ആദം സ്മിത്തിന്റെ സിദ്ധാന്തങ്ങള്‍ ഇന്നും  പ്രകാശമാനമായി നിലകൊള്ളുന്നു .

 മനുഷ്യന്‍ ജീവിക്കുന്നത് സ്വന്തം  താല്‍പ്പര്യങ്ങള്‍ക്കുവേണ്ടിയാണ് എന്നത് അദ്ദേഹത്തിന്റെ ഏറെ പ്രചാരമുള്ള  സിദ്ധാന്തമാണ് .

 നമുക്ക് വേണ്ടുന്ന റൊട്ടിയും ഇറച്ചിയും വീഞ്ഞും  വില്‍പ്പനക്കാര്‍ തരുന്നത് നമ്മോടുള്ള താല്‍പ്പര്യംകൊണ്ടല്ല അവരുടെ  സ്വാര്‍ഥതാല്‍പ്പര്യങ്ങള്‍ പരിരക്ഷിക്കാന്‍വേണ്ടിയാണെന്ന് അദ്ദേഹം  വാദിക്കുന്നു .

 സമൂഹത്തിലെ ക്രയവിക്രയങ്ങള്‍ക്ക് നന്മയുണ്ടാകുന്നത് പരസ്പരം  മത്സരിക്കുന്നവര്‍ നിലനില്‍പ്പിനുവേണ്ടി നന്മചെയ്യാന്‍  ബാധ്യസ്ഥരാകുമ്പോഴാണ് .

സ്വതന്ത്രവ്യക്തികള്‍ സ്വന്തം നന്മ എന്ന ലക്ഷ്യവുമായി പ്രവര്‍ത്തിക്കുന്നത്  സമ്പദ്ഘടനയ്ക്ക് ഉത്തേജകമാകുമെന്നതില്‍ സംശയമില്ല .

 ആദം സ്മിത്ത്  ജനിക്കുംമുമ്പ് അദ്ദേഹത്തിന്റെ അച്ഛന്‍ മരിച്ചുകഴിഞ്ഞിരുന്നു .

 തന്റെ 28ാം  വയസ്സുമുതല്‍ പുനര്‍വിവാഹത്തെക്കുറിച്ച് ആലോചിക്കപോലും ചെയ്യാതെ വിധവയായും  അമ്മയായും വീട് നോക്കുകയും മകനെ ശുശ്രൂഷിക്കുകയും മേശപ്പുറത്ത്  ആഹാരമെത്തിക്കയും ചെയ്തു, ആ അമ്മ .

 എന്തൊക്കെ സ്വാര്‍ഥലാഭേച്ഛയാകും ആ  അമ്മയ്ക്കുണ്ടായിരുന്നിരിക്കുക .

 നിസ്തുലമായ സ്നേഹമല്ലാതെ മറ്റെന്താണ്  അമ്മയെ മുന്നോട്ടുനയിച്ചത് .

 സ്നേഹമല്ലാതെ മറ്റെന്താണ് അമ്മയില്‍ ആദം  സ്മിത്ത് കണ്ടെത്തിയത് .

 സമൂഹത്തിലെ അടിസ്ഥാന സാമ്പത്തിക യൂണിറ്റ്  സ്വതന്ത്രവ്യക്തി ആണെന്ന് ആദം സ്മിത്ത് പറയുമ്പോള്‍ സത്യത്തില്‍ അദ്ദേഹം  തന്റെ മുമ്പില്‍ മുറതെറ്റാതെ എത്തിയിരുന്ന അത്താഴത്തിന്റെ പിന്നിലെ  സ്ത്രീയെയും അവരുടെ നന്മയെയും പരിഗണിച്ചുവോ .

 ഇല്ല എന്നത്രേ മാര്‍സല്‍  കരുതുന്നത് .

 അതായത്, ആദം സ്മിത്തിന്റെ സ്വതന്ത്രവ്യക്തി സ്വതന്ത്രപുരുഷന്‍  ആണെന്നുസാരം .

ഇക്കണോമിക്സില്‍ സ്ത്രീസങ്കല്‍പ്പം രൂപപ്പെടുത്തിയിരിക്കുന്നത് പുരുഷന്  വിധേയമായിട്ടാണ് .

 പ്രകൃതിയെ സംസ്കാരംകൊണ്ടും ശരീരത്തെ ആത്മാവുകൊണ്ടും  പാകപ്പെടുത്തിയെടുക്കണം .

 സ്വതന്ത്രരായവര്‍ ആശ്രിതരെ സംരക്ഷിച്ചുകൊള്ളും .

  പുരുഷന്‍ ഉല്‍പ്പാദകനാണ്; സ്ത്രീ ഉപയോക്താവും .

 പുരുഷന്‍  തീരുമാനങ്ങളെടുക്കും; എല്ലാം വ്യക്തമാണ്, ഇക്കണോമിക്സ് വിദഗ്ധന് .

അതുകൊണ്ടാണ്, ലോകമെമ്പാടും വീടുനോക്കുന്നതും ഭക്ഷണമുണ്ടാക്കുന്നതും  കുഞ്ഞുങ്ങളുടെ മൂക്കുപിഴിയുന്നതും ഗര്‍ഭപാത്രം ഉപയോഗിക്കുന്നതും പ്രൈമറി  സ്കൂളില്‍ പഠിപ്പിക്കുന്നതും ആശുപത്രിയില്‍ നേഴ്സിങ് ജോലികള്‍ ചെയ്യുന്നതും  സ്ത്രീകളായത് .

 ഈ പ്രവര്‍ത്തനങ്ങളുടെ കൃത്യമായ മൂല്യം ഇനിയും  കണ്ടെത്തിയിട്ടില്ല; പരിരക്ഷ, ശുശ്രൂഷ എന്നിവ പ്രധാന ഘടകമായ ജോലികള്‍  ചെയ്യാനിപ്പോള്‍ ആളെക്കിട്ടാത്തത് അതിനാല്‍ത്തന്നെ .

 യൂറോപ്പിലും  അമേരിക്കയിലും നേഴ്സിങ് ജോലിചെയ്യാന്‍ വിദേശത്തുനിന്ന് സ്ത്രീകളെ  ഇറക്കുമതിചെയ്യുന്നു .

 ഫിലിപ്പീന്‍സിലെ അനേകം ഡോക്ടര്‍മാര്‍ അമേരിക്കയില്‍  നേഴ്സായി പണിയെടുക്കുന്നു .

 ശുശ്രൂഷിക്കാതെ രോഗികള്‍ക്ക് സുഖം  പ്രാപിക്കാനാകില്ല; കുറഞ്ഞ വേതനം നല്‍കി നന്മയോടുള്ള സമൂഹത്തിന്റെ  നീക്കിയിരിപ്പായി കണ്ട് വേതനം കുറച്ചാല്‍ നേഴ്സിങ്ങിന് ജോലിക്കു വരാന്‍  സ്ത്രീകള്‍ മടിക്കും .

 ഫ്ളോറെന്‍സ് നൈറ്റിങ്ഗെയ്ല്‍  ഇതുനന്നായി  മനസ്സിലാക്കിയിരുന്നു .

 അവര്‍ പട്ടാളക്യാമ്പ് ആശുപത്രിയില്‍ ചെയ്ത  പ്രവര്‍ത്തനങ്ങള്‍ക്ക് കൃത്യമായ കണക്കുവയ്ക്കുകയും സ്റ്റാറ്റിസ്റ്റിക്സ്  ഉപയോഗിച്ച് ഗുണഫലങ്ങളപഗ്രഥിക്കുകയും ചെയ്തു .

 നേഴ്സുമാര്‍ക്ക് അനുയോജ്യമായ  വേതനം നല്‍കണമെന്ന് കണക്കുകള്‍ ഉദ്ധരിച്ച് ആവശ്യപ്പെട്ടയാളാണ് ഫ്ളോറെന്‍സ് .

  എന്നാല്‍, സ്ത്രീകളുടെ പ്രവര്‍ത്തനം സ്നേഹം, ദയ, അനുതാപം എന്നിവയിലൂടെ  നിര്‍വചിക്കുന്നത് ഒരു പുരുഷകേന്ദ്രീകൃത മാതൃകയായിരുന്നു .

 അങ്ങനെ  സമൂഹത്തിനുവേണ്ട മാതൃക സൃഷ്ടിക്കപ്പെട്ടു എന്നുമാത്രം .

അമേരിക്കയില്‍ കമ്പനിമേധാവികള്‍ 1970കാലത്ത് അവിടത്തെ ശരാശരി  ഉദ്യോഗസ്ഥരേക്കാള്‍ മുപ്പതിരട്ടി വരുമാനമുണ്ടാക്കിയിരുന്നു .

 ഇതിനുശേഷമാണ്  റെയ്ഗന്‍ താച്ചര്‍ നവലിബറല്‍ പദ്ധതി നടപ്പായത് .

 തുടര്‍ന്ന്  കമ്പനിമേധാവികളുടെ ശമ്പളം മറ്റുള്ളവരുടേതിനേക്കാള്‍ 360 ഇരട്ടിയായി  വര്‍ധിച്ചു .

 ഐക്യരാഷ്ട്രസഭ പറയുന്നത്, 2005ല്‍ ലോകം പുരോഗതിയിലാണെങ്കിലും  സാമ്പത്തിക അസമത്വം ഏറിയിരിക്കുന്നു എന്നാണ് .

 ഏറ്റവും ധനികരാജ്യങ്ങള്‍  ഏറ്റവും ദരിദ്രരാജ്യങ്ങളേക്കാള്‍ നൂറിരട്ടി സമ്പന്നമാണ് .

 നൂറുവര്‍ഷംമുമ്പ്  ഇത് വെറും ഒമ്പതിരട്ടിമാത്രം .

 പണം ശീതീകരിക്കപ്പെട്ട ആഗ്രഹമായി  മാറിയിരിക്കുന്നു .

ധനികരാജ്യങ്ങളില്‍ സമ്പന്നരുടെ പട്ടികയില്‍ സ്ത്രീസാന്നിധ്യം  പരിമിതമെങ്കിലും, അവികസിതരാജ്യങ്ങളില്‍ ദാരിദ്യ്രത്തിന്റെ ഭാരം  സ്ത്രീകള്‍ക്ക് വേണ്ടുവോളമുണ്ട് .

ഏറ്റവും പൊക്കമുള്ള കെട്ടിടം ദുബായിലാണ് .

 ശരിക്കും ഒരു നവലിബറല്‍ തീം  പാര്‍ക്ക് .

 ഉയര്‍ന്ന വളര്‍ച്ചനിരക്കും അനിയന്ത്രിതമായ സ്വാതന്ത്യ്രവും .

  എന്നാല്‍, രാഷ്ട്രീയ പാര്‍ടികളോ ജനാധിപത്യമോ ട്രേഡ് യൂണിയനോ ഇല്ല .

  ലോകത്തിലെ അതിസമ്പന്നരുടെ ഈ വിനോദകേന്ദ്രം കെട്ടിപ്പടുത്ത തൊഴിലാളികള്‍  പലരും കുടുസ്സുമുറികളില്‍ ടോയ്ലറ്റോ അടുക്കളയോ ഇല്ലാതെ  ജീവിക്കേണ്ടിവരുന്നു .

 ഷോപ്പിങ് ഫെസ്റ്റിവലില്‍ പങ്കെടുക്കാന്‍ ബെക്കാം  കുടുംബംമുതല്‍ വന്‍കിട മയക്കുമരുന്ന് മാഫിയ തലവന്മാര്‍വരെ എത്തുന്നു .

 റഷ്യ,  ഇന്ത്യ, ഇറാന്‍, അര്‍മേനിയ എന്നിവിടങ്ങളിലെ പണക്കാരായ സ്ത്രീകള്‍  രഹസ്യമായി ലൈംഗികവൃത്തിക്കായി സന്ദര്‍ശനം നടത്തുന്നു .

 അങ്ങനെ  അതിസമ്പന്നതയുടെ ബിസിനസ് താല്‍പ്പര്യങ്ങളില്‍ സ്ത്രീശരീരത്തിന്റെ  ക്രയവിക്രയങ്ങള്‍ പുരുഷന്മാര്‍ക്ക് വിപുലമായ സാധ്യതയൊരുക്കുന്നു .

  അമേരിക്കന്‍ ഫെമിനിസ്റ്റ് വെന്‍ഡി ബ്രൌണ്‍ പറയുന്നത് നവലിബറല്‍ കമ്പോളം  യഥാര്‍ഥത്തില്‍ നിലവിലുള്ള അവസ്ഥയുടെ പ്രതിഫലനമല്ല, മറിച്ച്  നിലവിലുണ്ടെന്ന് നവലിബറലിസ്റ്റുകള്‍ അവകാശപ്പെടുന്ന കമ്പോളത്തിന്റേതാണ് .

നാം കേട്ടറിഞ്ഞ ഇക്കോണോമിക്സ് സിദ്ധാന്തങ്ങളെയാകെ സ്ത്രീപക്ഷത്തുനിന്ന്  സമൂലം മാറ്റിവായിക്കുകയാണ് കാത്റീന്‍ മാര്‍സല്‍ .

 ഫെമിനിസ്റ്റ്  ചിന്തകര്‍ക്കും സാധാരണ വായനക്കാര്‍ക്കും ഒരുപോലെ ആസ്വാദ്യകരമാകും  ഇപ്പുസ്തകം .

unnair@gmail .