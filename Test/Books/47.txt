                    
-----------------------------------                    

Domain: Books                    

Paper: Deshabhimani                    

-----------------------------------                 

'നമുക്ക്  ഗ്രാമങ്ങളില്‍ച്ചെന്ന് രാപ്പാര്‍ക്കാം' എന്ന എന്റെ നോവലെറ്റ് പപ്പേട്ടന്റെ  സ്പര്‍ശമേറ്റപ്പോള്‍ മലയാളിക്ക് എക്കാലത്തെയും മനോഹരമായ  ചലച്ചിത്രമായിത്തീര്‍ന്നു

വെയില്‍ മാഞ്ഞുതുടങ്ങിയ സായന്തനങ്ങളിലാണ് ഞാനവര്‍ക്ക് പ്രണയം  പകര്‍ന്നുനല്‍കിയത് റോസിയും ജോണിയും .

 അവളുടെ കണ്ണുകളില്‍ വേദനകള്‍  ഘനീഭവിച്ചുനിന്നിരുന്നു .

 എല്ലാ തണുപ്പുകളിലും കരുതലും കരുത്തുമായി അവനവളെ  പുതപ്പിച്ചു .

 അവര്‍ക്കായി ആനന്ദത്തിന്റെ മുന്തിരിത്തോപ്പുകള്‍  അനുരാഗത്തിന്റെ ചഷകങ്ങളില്‍ നിറയാന്‍ കാത്തിരുന്നു .

ഈ പ്രണയജോടികളെ നിങ്ങളറിയും .

 കഥയുടെയും ചലച്ചിത്രത്തിന്റെയും  ശില്‍പ്പതന്ത്രംകൊണ്ട്, ഭാഷയുടെ വശ്യതകൊണ്ട്, ആശയങ്ങളുടെ മൌലികതകൊണ്ട്  മലയാള ഭാവുകത്വത്തിന്റെ വസന്തമായിത്തീര്‍ന്ന പത്മരാജന്റെ  'നമുക്കുപാര്‍ക്കാന്‍ മുന്തിരിത്തോപ്പുകളി'ലെ നായകനും നായികയുമായ സോഫിയും  സോളമനുമായി .

ചങ്ങനാശേരി റെയില്‍വേ സ്റ്റേഷനുസമീപത്തെ ഇടറോഡിലൂടെ എല്ലാ  വൈകുന്നേരങ്ങളിലും നാലരഅഞ്ചുമണി നേരത്ത് പട്ടണത്തിലേക്ക്  പൊയ്ക്കൊണ്ടിരുന്ന മധ്യവയസ്കയായ ഒരു സ്ത്രീയുണ്ടായിരുന്നു .

 അവരില്‍നിന്നാണ്  ആ കഥ തുടങ്ങുന്നത്; തികച്ചും യാദൃച്ഛികമായി .

 'നമുക്ക്  ഗ്രാമങ്ങളില്‍ച്ചെന്ന് രാപ്പാര്‍ക്കാം' എന്ന എന്റെ നോവലെറ്റ് പപ്പേട്ടന്റെ  സ്പര്‍ശമേറ്റപ്പോള്‍ മലയാളിക്ക് എക്കാലത്തെയും മനോഹരമായ  ചലച്ചിത്രമായിത്തീര്‍ന്നു .

എണ്‍പത്തിനാല് എണ്‍പത്തഞ്ച് കാലം .

 കോട്ടയത്തെ അതിരമ്പുഴ ആസ്ഥാനമായി  മഹാത്മാഗാന്ധി സര്‍വകലാശാല പിറവികൊണ്ടിരുന്നില്ല .

 കേരള സര്‍വകലാശാല അങ്ങ്  എറണാകുളംവരെയും കിഴക്ക് സഹ്യപര്‍വതത്തോളവും പടിഞ്ഞാറ് അറബിക്കടലിന്റെ  ചൊരിമണല്‍ തീരത്തോളവും പരന്നുകിടന്നിരുന്നു .

 ഞാന്‍ കേരള സര്‍വകലാശാല  ലൈബ്രറിയില്‍ ഉദ്യോഗസ്ഥന്‍ .

 ജോലി ചങ്ങനാശേരി എന്‍എസ്എസ് കോളേജ്  ക്യാമ്പസിലുള്ള സെന്ററില്‍ .

 വീട്ടില്‍നിന്ന് ജോലിസ്ഥലത്തേക്കും തിരിച്ചും  ട്രെയിനിലാണ് നിത്യയാത്ര .

 നാലുമണിമുതല്‍ അഞ്ചുവരെ റെയില്‍വേ സ്റ്റേഷനിലെ  സിമെന്റ് ബെഞ്ചില്‍ കാത്തിരിപ്പ് .

 അപ്പോഴാണ് അവരെ കാണുക .

 വയസ്സ്  അമ്പതായിട്ടുണ്ടാകും .

 സുന്ദരിയെന്നു പറഞ്ഞുകൂടാ; പക്ഷേ, പ്രൌഢയാണ് .

  റെയില്‍വേ സ്റ്റേഷനുസമീപത്തുകൂടി ചങ്ങനാശേരി ടൌണിലേക്ക് ഒരു  കുറുക്കുവഴിയുണ്ട് .

 ധാരാളം ആളുകള്‍ അതുവഴി പോകും .

 ഈ സ്ത്രീയും  വൈകുന്നേരത്ത് ഉടുത്തൊരുങ്ങി അതുവഴി ടൌണിലേക്ക് പോകുന്നത് കാണാം .

  ജോലിക്കാകണം .

 അങ്ങനെയെങ്കില്‍ എവിടെ .

 രാത്രിജോലിയുള്ള ഏതെങ്കിലും  സ്ഥാപനത്തിലാകണം .

 നേഴ്സാണോ .

 അപ്പോള്‍ അവരുടെ ഭര്‍ത്താവും കുട്ടികളുമോ .

  അവര്‍ വീട്ടില്‍ തനിച്ചായിരിക്കും .

 കുട്ടികള്‍ യൌവനത്തിലേക്ക്  കടന്നിട്ടുണ്ടാകണം .

 പെണ്‍കുട്ടികളാണെങ്കിലോ .

 രണ്ടുപേര്‍ .

 അമ്മയുടെ  അസാന്നിധ്യത്തില്‍ പെണ്‍കുട്ടികള്‍ സുരക്ഷിതരാണോ .

 ഇവരുടെ മുഖത്ത് എപ്പോഴും  അസംതൃപ്തിയും വിഷാദവും നിഴലിച്ചിരുന്നു .

 കുടുംബജീവിതത്തിലെ  അസംതൃപ്തികളാകണം .

 അപ്പോള്‍ കുട്ടികള്‍ക്ക് വേണ്ടത്ര പരിഗണന  കിട്ടുന്നുണ്ടാകില്ല .

 അച്ഛന്റെയും അമ്മയുടെയും വാത്സല്യം  കിട്ടിയില്ലെങ്കില്‍ പെണ്‍കുട്ടികള്‍ മറ്റെവിടേക്കെങ്കിലും സ്നേഹംതേടി  പോകില്ലേ .

 ഒരുപക്ഷേ, ആ സ്ത്രീയുടെ കുട്ടികളിലൊരാള്‍ തൊട്ടടുത്ത വീട്ടിലെ  ചെറുപ്പക്കാരനുമായി ഇഷ്ടത്തിലായേക്കാം, വീട്ടുകാരറിയാതെ .

 അങ്ങനെയങ്ങനെ  എന്റെ ചിന്തകള്‍ കാടുകയറി .

 ആ കാട് വെട്ടിയൊതുക്കിയാണ് ഞാന്‍ റോസിയുടെയും  ജോണിയുടെയും പ്രണയകഥ എഴുതിയത് .

അവര്‍ നിത്യവും വായിക്കുന്ന വിശുദ്ധ വേദപുസ്തകത്തില്‍ അതിന്റെ തലക്കെട്ട്  ഒളിഞ്ഞിരിപ്പുണ്ടായിരുന്നു .

 ഏതോ ദിവ്യമുഹൂര്‍ത്തത്തില്‍  സങ്കീര്‍ത്തനങ്ങളിലെ ആ വാചകം എന്റെ മനസ്സില്‍ തെളിഞ്ഞു .