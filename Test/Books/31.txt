                    
-----------------------------------                    

Domain: Books                    

Paper: Mathrubhumi                    

-----------------------------------                 

തിരുവിതാംകൂറിന്റെ അവസാനത്തെ മഹാറാണി സേതു ലക്ഷ്മി ഭായിയുടെ ജീവിതകഥയാണ് മനു എസ് .

 പിള്ള രചിച്ച 'The Ivory Throne: Chronicles of the House of Travancore' എന്ന ഗ്രന്ഥം .

 സേതു ലക്ഷ്മി ഭായിയുടെ ജീവിതത്തിലൂടെ തിരുവിതാംകൂറിന്റെ 300 വര്‍ഷത്തെ ചരിത്രം ഗ്രന്ഥകാരന്‍ ചുരുള്‍ നിവര്‍ത്തുന്നു .
നൂറുകണക്കിന് ആധികാരിക രേഖകളുടെയും ഡസണ്‍ കണക്കിന് ആളുകളുമായി നേരിട്ട് നടത്തിയ ഇന്റര്‍വ്യൂകളുടെയും പിന്‍ബലത്തോടെയാണ് കേരളചരിത്രത്തിലെ സംഭവബഹുലമായ ഒരധ്യായം മനു എസ് .

 പിള്ള തയ്യാറാക്കിയിരിക്കുന്നത് .
വിഖ്യാത ചിത്രകാരന്‍ രാജാ രവിവര്‍മയുടെ പേരക്കിടാവായി കിളിമാനൂര്‍ കൊട്ടാരത്തില്‍ ജനിച്ച സേതു ലക്ഷ്മി ഭായിയെ നന്നെ ചെറുപ്രായത്തില്‍ തന്നെ തിരുവിതാംകൂര്‍ രാജകുടുംബം ആചാരപ്രകാരം ദത്തെടുത്തു .

 ആറ് വയസ്സ് തികയും മുമ്പ് 'ആറ്റിങ്ങല്‍ റാണി'യെന്ന പാരമ്പര്യപദവിയോടെ തിരുവിതാംകൂറിന്റെ മഹാറാണിയായി കുടിയിരുത്തപ്പെട്ട അവള്‍ക്ക് ഒരു വ്യക്തിയെന്ന നിലയ്ക്ക് ബാല്യമോ കൗമാരമോ ഉണ്ടായിരുന്നില്ല .
1924ല്‍ ഇരുപത്തിയേഴാം വയസ്സില്‍ റീജന്റ് മഹാറാണി എന്ന നിലയ്ക്ക് തിരുവിതാംകൂറിലെ 50 ലക്ഷം പ്രജകളുടെ ഭരണം സേതു ലക്ഷ്മി ഭായി ഏറ്റെടുത്തു .

 ഏഴ് വര്‍ഷത്തെ വിപ്ലവകരമായ ഭരണനടപടികള്‍ വഴി തിരുവിതാംകൂറിനെ ആധുനിക കാലത്തിന് ചേര്‍ന്ന രീതിയില്‍ പരിഷ്‌ക്കരിക്കാന്‍ അവര്‍ക്കായി .

 സ്ത്രീകള്‍ക്ക് ഭരണതലത്തിലും ഉദ്യോഗസ്ഥതലത്തിലും വിദ്യാഭ്യാസ മേഖലയിലും നല്‍കിയ പ്രാധാന്യമായിരുന്നു അതില്‍ ശ്രദ്ധേയം . 
റീജന്റ് പദവി ഒഴിഞ്ഞ ശേഷം രാജകുടുംബത്തിലെ എതിര്‍ചേരിയുടെ അടിച്ചമര്‍ത്തലിന് വിധേയമായി തികഞ്ഞ അപമാനത്തിലും അസ്വസ്ഥതയിലും ഒന്നര പതിറ്റാണ്ട് കാലം കഴിയുക എന്ന ദുര്‍വിധിയാണ് സേതു ലക്ഷ്മി ഭായി നേരിടേണ്ടി വന്നത് .

 സ്വാതന്ത്ര്യത്തിന് ശേഷം ഭൗത്യന്‍മാര്‍ യൂണിയനുണ്ടാക്കി സമരത്തിന് മുതിര്‍ന്നപ്പോള്‍ അറുപതാം വയസ്സില്‍ സ്വന്തം കൊട്ടാരവും രാജ്യവും വിട്ട് അവര്‍ക്ക് ഒളിച്ചോടേണ്ടി വന്നു .

 പിന്നീട് മഹാറാണിയെന്ന പദവി ഉപേക്ഷിച്ച് വെറും സാധാരണ സ്ത്രീ ആയി ബാംഗ്ലൂരില്‍ ജീവിക്കുകയും, 1985 ഫെബ്രുവരി 22 ന് അന്തരിക്കുകയും ചെയ്തു .

 ഒരു റാണിയുടെ പടിയിറക്കത്തിന്റെ കഥയ്‌ക്കൊപ്പം, ഒരു രാജ്യത്തിന്റെ അന്ത്യവും മനു എസ് .പിള്ള വരച്ചിടുന്നു .
സേതു ലക്ഷ്മി ഭായിയുടെ ജീവിതം പശ്ചാത്തലമാക്കി തിരുവിതാംകൂറിന്റെ ചരിത്രം രചിക്കുന്നതിനൊപ്പം ബ്രിട്ടീഷ് ഭരണത്തിന്‍ കീഴില്‍ ഒരു ഇന്ത്യന്‍ നാട്ടുരാജ്യം എങ്ങനെയായിരുന്നു എന്ന് ഇതുവരെ ആരും സമീപിക്കാത്ത ഒരു വീക്ഷണകോണില്‍ കൂടി കാട്ടിത്തരികയും ചെയ്യുന്നു 700 പേജുള്ള ഈ ഗ്രന്ഥം . 
ഭക്തിയോ വിഭക്തിയോ ഇല്ലാതെ, ലഭ്യമായ രേഖകളുടെയും സാക്ഷ്യങ്ങളുടെയും അടിസ്ഥാനത്തില്‍ യുക്തസഹമായാണ് ഗ്രന്ഥകാരന്‍ തന്റെ വിഷയത്തെ സമീപിക്കുന്നത് .

 തിരുവിതാംകൂര്‍ നാട്ടുരാജ്യത്ത് കാലാകാലങ്ങളില്‍ റസിഡന്റുമാരായി ചുമതല വഹിച്ച ബ്രിട്ടീഷ് പ്രതിനിധികള്‍ ഇന്ത്യാ സര്‍ക്കാരിനയച്ച ദ്വൈവാരറിപ്പോര്‍ട്ടുകളും, മറ്റ് അസംഖ്യം ചരിത്രരേഖകളും ഗ്രന്ഥരചനയ്ക്ക് അവലംബമാക്കിയിരിക്കുന്നു .
സേതു ലക്ഷ്മി ഭായിയുടെ തായ്‌വഴിയില്‍ പെട്ട, തിരുവിതാംകൂര്‍ രാജകുടുംബവുമായി അടുപ്പമുണ്ടായിരുന്ന, ഡസണ്‍കണക്കിന് വ്യക്തികളുമായി നേരിട്ട് സാംസാരിച്ചും വിവരങ്ങള്‍ ശേഖരിച്ചു .

 ഇതിനായി മൂന്ന് ഭൂഖണ്ഡങ്ങളില്‍-അമേരിക്ക, യൂറോപ്പ്, ഏഷ്യ എന്നിവിടങ്ങളില്‍-ആറുവര്‍ഷം നീണ്ട വിവരശേഖരണം നടന്നു .
ഇങ്ങനെ ശേഖരിച്ച വിവരങ്ങളുടെയും അവലംബരേഖകളുടെയും ഭാരം വായനക്കാരന് പക്ഷേ, തെല്ലും അനുഭവപ്പെടാത്ത തരത്തില്‍ കഥ പറയാന്‍ മനു എസ് .പിള്ളയ്ക്ക് കഴിഞ്ഞു എന്നതാണ് ശ്രദ്ധേയം . 

( The Ivory Throne: Chronicles of the House of Travancore (2015), by Manu S .

 Pillai .

 Harper Collins India, P .694 .

 Rs .699) .