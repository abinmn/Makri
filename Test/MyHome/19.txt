                    
-----------------------------------                    

Domain: MyHome                    

Paper: Mathrubhumi                    

-----------------------------------                 

കാലാവസ്ഥ മാറുമ്പോള്‍ നമുക്ക് അസുഖം വരാം .

 ഇതേ പ്രശ്നം വീടുകളുടെ കാര്യത്തിലുമുണ്ട് .

 ആറേഴ് മാസം കനത്ത ചൂടേറ്റ് കോണ്‍ക്രീറ്റ് ചുട്ടുപഴുത്തുനില്‍ക്കുമ്പോഴായിരിക്കും മഴയെത്തുക .

 ചുട്ടുപഴുത്തുകിടന്ന കോണ്‍ക്രീറ്റ് പെട്ടെന്ന് തണുക്കുമ്പോള്‍ ചെറിയ വിള്ളലുകള്‍ രൂപപ്പെടും .

 മഴപെയ്ത് ടെറസില്‍ വെള്ളംനിറയുമ്പോള്‍ വിള്ളലുകള്‍ വലുതായി ചോരാന്‍ തുടങ്ങും .
വീടിന്റെ കാര്യത്തില്‍ കാലാവസ്ഥയ്ക്കനുസരിച്ചുള്ള അറ്റകുറ്റപ്പണി അത്യാവശ്യമായി വരുന്ന ഭാഗമാണ് മേല്‍ക്കൂര .

 ശരിയായ കാരണം കണ്ടുപിടിക്കാതെ ഓട്ടയടച്ചതുകൊണ്ട് മാത്രം മേല്‍ക്കൂരയിലെ ചോര്‍ച്ച തടയാനാകില്ല .

 വീടിനകത്ത് നനവ് കാണുന്നിടത്താവില്ല ചോര്‍ച്ചയുടെ തുടക്കം .

 മുകളില്‍ കോണ്‍ക്രീറ്റിങ് മോശമായ ഏതെങ്കിലും ഭാഗത്ത് വെള്ളം ഊര്‍ന്നിറങ്ങി കമ്പിയിലൂടെ ഒഴുകി അടിയില്‍ കോണ്‍ക്രീറ്റ് മോശമായ മറ്റൊരു സ്ഥലത്തെത്തി ഇറ്റുവീഴുകയാണ് ചെയ്യുന്നത് .
പരന്ന മേല്‍ക്കൂരയിലാണ് ചോര്‍ച്ച കൂടുതല്‍ വരുന്നത് .

 മേല്‍ക്കൂരയുടെ മുകള്‍ഭാഗം മിനുസപ്പെടുത്തി വെള്ളം ഒഴുകിപ്പോവുന്നതിന് ആവശ്യമായ ചെരിവ് നല്‍കിയാല്‍ ചോര്‍ച്ച ഒരു പരിധിവരെ തടയാം .

 സിമന്റും മണലും സമാസമം ചേര്‍ത്ത് ടെറസ് റീപ്ലാസ്റ്റര്‍ ചെയ്യുന്നതും നല്ലതാണ് .

 ടെറസിലേക്ക് പെയ്തിറങ്ങുന്ന വെള്ളം പുറത്തേക്ക് പോകുന്ന പൈപ്പുകളില്‍ തടസ്സമില്ലെന്നും ഉറപ്പാക്കണം . 

ചോര്‍ച്ച തടയാം
ചോര്‍ച്ച എവിടെയാണെന്ന് കണ്ടുപിടിക്കാന്‍ പ്രയാസമാണെങ്കില്‍ മേല്‍ക്കൂര മുഴുവനായി വാട്ടര്‍പ്രൂഫ് ആക്കുകയേ നിവൃത്തിയുള്ളൂ .

 ഇതിന് വാട്ടര്‍ പ്രൂഫിങ് മെറ്റീരിയല്‍ മേല്‍ക്കൂരയില്‍ ഒട്ടിക്കുകയോ സ്പ്രേ ചെയ്യുകയോ ചെയ്യാം .

 പോളിമര്‍, ബിറ്റുമിന്‍, അക്രിലിക് എന്നിവയെല്ലാം വാട്ടര്‍പ്രൂഫിങ് മെറ്റീരിയലായി ഉപയോഗിക്കാം . 
മഴക്കാലത്ത് മാസത്തിലൊരിക്കല്‍ മേല്‍ക്കൂരയില്‍ കുമ്മായമോ ബ്ലീച്ചിങ് പൗഡറോ വിതറിയാല്‍ പായല്‍ പിടിക്കുന്നത് ഒഴിവാക്കാം .

 പായല്‍ വരാതിരിക്കാനുള്ള ആന്റി ഫംഗസ് പെയിന്റുകളും വാങ്ങാന്‍ കിട്ടും .

 ഇതുകൊണ്ടും ചോര്‍ച്ച തടയാനായില്ലെങ്കില്‍ അലൂമിനിയം, ഫൈബര്‍ ഷീറ്റുകൊണ്ടുള്ള മറ്റൊരു മേല്‍ക്കൂരകൂടി കൊടുക്കുക മാത്രമാണ് പോംവഴി .

 ഈ സ്ഥലം മഴക്കാലത്ത് തുണിയുണക്കാനും വിറക് അടുക്കിവെക്കാനുമൊക്കെ ഉപയോഗിക്കുകയുമാവാം .
അപൂര്‍വമായി ചെരിച്ചു വാര്‍ക്കുന്ന മേല്‍ക്കൂരകളിലും ചോര്‍ച്ച കാണാറുണ്ട് .

 മേല്‍ക്കൂര ചെരിച്ച് വാര്‍ക്കുമ്പോള്‍ കോണ്‍ക്രീറ്റിലെ വാട്ടര്‍സിമന്റ് അനുപാതം കുറവായിരിക്കും .

 ഇത് കോണ്‍ക്രീറ്റിന്റെ വെള്ളം വലിച്ചെടുക്കാനുള്ള കഴിവ് കൂട്ടും .

 അതുവഴി ചോര്‍ച്ചയും .

 ചെരിഞ്ഞ മേല്‍ക്കൂരയില്‍ വെള്ളം ഒഴുക്കിക്കളയാന്‍ പാത്തികള്‍ ഉണ്ടാകുന്നത് നല്ല പരിഹാരം തന്നെ .
ചരിഞ്ഞ മേല്‍ക്കൂരയില്‍ തറയോട് പതിക്കുന്ന പതിവുണ്ട് .

 ചോര്‍ച്ച തടയാന്‍ ഇത് നല്ല മാര്‍ഗമാണ് .

 എന്നാല്‍ തറയോടിനും കോണ്‍ക്രീറ്റിനും ഇടയില്‍ വെള്ളം കെട്ടിനില്‍ക്കാതിരിക്കാന്‍ പ്രത്യേകം ശ്രദ്ധിക്കണം .

 വെള്ളം കെട്ടിനിന്നാല്‍ ഇത് ഈര്‍പ്പമായി കോണ്‍ക്രീറ്റിലൂടെ അരിച്ചിറങ്ങും .

 ഓടിനടിയിലേക്ക് വെള്ളം ഇറങ്ങിയാലും പെട്ടെന്നുതന്നെ ഒലിച്ചുപോകാനുള്ള ക്രമീകരണം ചെയ്താല്‍ പ്രശ്നം പരിഹരിക്കാം .
ചോര്‍ച്ച മേല്‍ക്കൂരയില്‍നിന്ന് മാത്രമല്ല, ചിലപ്പോള്‍ തറയിലും ഭിത്തിയിലും വെള്ളം കിനിഞ്ഞ് പായല്‍ പിടിക്കാറുണ്ട് .

 തറയുടെ ഉള്‍വശത്തും മുകള്‍ഭാഗത്തും വാട്ടര്‍പ്രൂഫ് കോണ്‍ക്രീറ്റ് മിശ്രിതം മൂന്ന് ഇഞ്ച് കനത്തില്‍ പ്ലാസ്റ്റര്‍ ചെയ്യുകയാണ് പരിഹാരം .

 തറയുടെ ചുറ്റും വെള്ളം കെട്ടിനില്‍ക്കാതെ നോക്കുകയും വേണം .

 തറയ്ക്കു ചുറ്റും ഇടത്തിണ്ണ കെട്ടുന്നതും നല്ലതാണ് .

 ഭിത്തിയില്‍ കിനിവ് വരുന്നത് ചിലപ്പോള്‍ മേല്‍ക്കൂരയുടെ ചോര്‍ച്ച കാരണമാകും .

 അങ്ങനെയെങ്കില്‍ മേല്‍ക്കൂരയിലെ ചോര്‍ച്ച ഒഴിവാക്കുക മാത്രമാണ് പരിഹാരം .
ഇഷ്ടികയും വെട്ടുകല്ലും ഉപയോഗിച്ച് പണിയുന്ന പുറം തേയ്ക്കാത്ത വീടുകള്‍ ചാറ്റല്‍മഴയേറ്റാല്‍ പായല്‍ പിടിക്കുക സ്വാഭാവികമാണ് .

 ചാറ്റല്‍മഴയേല്‍ക്കാതിരിക്കാന്‍ വീതികൂടിയ സണ്‍ഷേഡുകള്‍ പണിയുകയാണ് മാര്‍ഗം .

 ചുമരില്‍ ആന്റിഫംഗല്‍ പെയിന്റുകള്‍ അടിക്കുന്നതും നല്ലതാണ് .

 ചൂടുകാലത്ത് ചുമരില്‍ വീഴുന്ന വിള്ളലുകള്‍ മഴക്കാലത്ത് വികസിക്കും .

 ഇതുവഴിയും ഈര്‍പ്പം ഊര്‍ന്നിറങ്ങാറുണ്ട് .

 ക്രാക്ക്ഫില്ലര്‍ ജെല്ലുകള്‍ ഉപയോഗിച്ച് വിള്ളലുകള്‍ അടയ്ക്കുകയാണ് പോംവഴി .

 കുമ്മായം പൂശുന്ന ഭിത്തികളില്‍ വെള്ളം തട്ടിയാല്‍ പെട്ടെന്ന് പായല്‍ പിടിക്കും .

 കുമ്മായം ഈര്‍പ്പം വലിച്ചെടുക്കുമെന്നതാണ് കാരണം .

 ഭിത്തിയില്‍ പുട്ടി ഉപയോഗിച്ച് പെയിന്റ് ചെയ്യുന്നതും നല്ലതാണ് .
ചുമരില്‍ ഷോക്ക്
ഷോക്കടിക്കുന്ന ചുമരുകളാണ് മഴക്കാലത്തെ മറ്റൊരു പ്രശ്നം .

 ഭിത്തിക്കും കോണ്‍ക്രീറ്റിനും ഉള്ളിലൂടെ വൈദ്യുതിലൈന്‍ ഇടുന്ന വീടുകളിലാണ് ഇതിനുള്ള സാധ്യത കൂടുതല്‍ .

 ഈര്‍പ്പം തങ്ങിനില്ക്കുമ്പോള്‍ ഭിത്തി നല്ല വൈദ്യുതചാലകമാണ് .

 മാത്രമല്ല കേബിള്‍ വലിക്കാനിടുന്ന പൈപ്പുകളിലേക്ക് വെള്ളമിറങ്ങിയാല്‍ ചിതലരിച്ച് കേബിളിലെ ഇന്‍സുലേഷന്‍ ദ്രവിച്ചുപോകാനും ഇടയുണ്ട് .

 ഇന്‍സുലേഷന്‍ നഷ്ടമായ കേബിളിലൂടെ വൈദ്യുതി ചുമരിലേക്ക് പ്രവഹിക്കുമ്പോഴാണ് ഷോക്കേല്‍ക്കുന്നത് . 
ഇലക്ട്രിക് പോസ്റ്റില്‍ നിന്നുവരുന്ന മെയിന്‍ ലൈനിലൂടെ വെള്ളം ഊര്‍ന്ന് മീറ്ററിലേക്കും മെയിന്‍സ്വിച്ചിലേക്കും ഒഴുകുന്നതും ഷോക്കിന് കാരണമാവാറുണ്ട് .

 വീടിനു പുറത്തെ സ്വിച്ചുകളിലും ബള്‍ബ് പോയിന്റുകളിലും മഴവെള്ളം വീണാലും ചുമരില്‍ ഷോക്കിന് സാധ്യതയുണ്ട് .

 മെയിന്‍സ്വിച്ചും മീറ്ററും വീടിന് പുറത്താണെങ്കില്‍ പ്ലാസ്റ്റിക് കവചംകൊണ്ട് മറയ്ക്കുക .
ടാങ്ക് നിറയുന്നു
മഴക്കാലത്ത് മിക്ക വീടുകളിലും സെപ്റ്റിക് ടാങ്ക് നിറയാറുണ്ട് .

 ഫ്‌ലാഷ് ചെയ്യുമ്പോള്‍ ക്ലോസറ്റില്‍ നിന്ന് വെള്ളം ഒഴുകിപ്പോകാതെ നിറഞ്ഞുവരുന്നതായാണ് ആദ്യം കാണുക .

 ക്ലോസറ്റിലെ മാലിന്യം ഒഴിഞ്ഞുപോകാനും തടസ്സം നേരിടും .

 പിന്നെ ടാങ്ക് നിറഞ്ഞുകവിഞ്ഞ് പുറത്തേക്ക് ഒഴുകാന്‍ തുടങ്ങും .

 മഴവെള്ളം സെപ്റ്റിക് ടാങ്കിലേക്ക് ഒഴുകിയെത്തുന്നതാണ് ടാങ്ക് നിറയാന്‍ കാരണമാകുന്നത് . 
വീട് വെക്കുന്ന സ്ഥലത്തെ ജലനിരപ്പ് മഴക്കാലത്ത് എത്ര ഉയരുമെന്ന് മനസ്സിലാക്കി അതിലും ഉയരത്തില്‍ ടാങ്ക് പണിതാല്‍ ഈ പ്രശ്നം ഉണ്ടാവില്ല .

 കല്ലും ഇഷ്ടികകളും ഉപയോഗിച്ച് പണിയുന്ന ടാങ്കുകളിലാണ് മഴക്കാലത്ത് വെള്ളം നിറയുന്ന പ്രശ്നം കൂടുതലായി കാണുന്നത് .

 പൂര്‍ണമായും കോണ്‍ക്രീറ്റ് ചെയ്ത ടാങ്കുകളോ ഫെറോസിമന്റ് ടാങ്കുകളോ ഉപയോഗിച്ചാല്‍ ഈ പ്രശ്നം ഒരു പരിധിവരെ കുറയ്ക്കാം .

 ടാങ്കുകള്‍ മൂടിവെക്കുന്ന സ്ലാബ് പൊട്ടിയിട്ടില്ല എന്നും ഉറപ്പാക്കണം .
ഡ്രെയ്നേജ് സംവിധാനം നല്ലരീതിയിലല്ലെങ്കില്‍ അതിന്റെ ദോഷം മുഴുവന്‍ കാണുക മഴക്കാലത്തായിരിക്കും .

 അടുക്കളയില്‍ നിന്നു വരുന്ന മലിനജലം ഒഴുക്കിക്കളയാന്‍ സംവിധാനമുണ്ടാക്കണം .

 അല്ലെങ്കില്‍ മുറ്റത്ത് മലിനജലവും മഴവെള്ളവും കെട്ടിനിന്ന് കൊതുക് പെരുകും .

 കട്ടയോ കല്ലോകൊണ്ടു കെട്ടിയ ചെറിയ കുഴിയുണ്ടാക്കി അതിലേക്ക് വേണം അടുക്കള മാലിന്യവും കുളിമുറിയിലെ അഴുക്കുവെള്ളവും ഒഴുക്കിക്കളയാന്‍ . 

നിറം മങ്ങുന്നു
വില കൂടിയ ഈട്ടി, ഇരൂള്‍, തേക്ക് എന്നീ മരങ്ങള്‍കൊണ്ട് പണിത വാതിലും ജനലുംപോലും ചാറ്റല്‍മഴയേറ്റാല്‍ നിറം മങ്ങും .

 മരത്തിന് മുകളില്‍ ഈര്‍പ്പം തങ്ങിനിന്ന് പായല്‍ പറ്റുന്നതു ഈ നിറം മാറ്റം കൊണ്ടാണ് സംഭവിക്കുന്നത് .

 മിക്ക വീടുകളുടെയും പൂമുഖത്ത് മരത്തിന്റെ കൊത്തുപണികള്‍ ഉണ്ടാവാറുണ്ട് .

 ചാറ്റല്‍ മഴ അതിലടിച്ചാല്‍ ഇതിനെല്ലാം നിറംമാറ്റം വരാം .

 തടിയില്‍ മഴതട്ടാതിരിക്കാന്‍ ശ്രദ്ധിക്കുക എന്നതുതന്നെയാണ് പ്രധാനം .

 ജനലുകളില്‍ ചാറ്റല്‍മഴയേല്‍ക്കാതിരിക്കാന്‍ വീതികൂടിയ സണ്‍ഷേഡുകള്‍ പണിയാം . 
പൂമുഖത്തോടനുബന്ധിച്ച് പോര്‍ച്ച് പണിതാല്‍ മഴവെള്ളം ഉള്ളിലേക്കടിക്കുന്നത് തടയാം .

 അല്ലെങ്കില്‍ മേല്‍ക്കൂരയുടെ ഭാഗം അല്പം നീട്ടിവാര്‍ക്കാം .

 ഉമ്മറത്തെയും ജനല്‍വാതിലുകളെയും മഴയില്‍നിന്ന് സംരക്ഷിക്കാന്‍ 'തട്ടി'കള്‍ തൂക്കിയിടുന്ന പതിവ് പണ്ടുണ്ടായിരുന്നു .

 വേനല്‍ക്കാലത്ത് മുകളിലേക്ക് ചുരുട്ടിവെക്കാനും മഴക്കാലത്ത് താഴ്ത്തിയിടാനും കഴിയുന്ന ഫൈബര്‍ തട്ടികള്‍ വാങ്ങാന്‍ കിട്ടും .

 ആദ്യമഴയ്ക്കുമുമ്പ് തന്നെ തടിസാമഗ്രികളില്‍ രണ്ടു കോട്ട് ആന്റിഫംഗല്‍ വാര്‍ണിഷ് കൊടുക്കുന്നത് നല്ലതാണ് .

 ഓയില്‍ അധികമുള്ള പെയിന്റ് ഉപയോഗിക്കുന്നതും പരിഹാരമാര്‍ഗമാണ് .
സര്‍വത്ര ചിതല്‍
മഴക്കാലത്തെ മറ്റൊരു പ്രധാന പ്രശ്നമാണ് ചിതല്‍ .

 നനവ് തട്ടുന്നിടത്തെല്ലാം ചിതലരിച്ചുകയറും .

