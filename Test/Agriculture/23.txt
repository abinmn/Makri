                    
-----------------------------------                    

Domain: Agriculture                    

Paper: Mathrubhumi                    

-----------------------------------                 

മലപ്പുറം ജില്ലയിലെ കോഡൂര്‍ പഞ്ചായത്തിലെ ഒറ്റത്തറയില്‍ വൈവിധ്യങ്ങളായ ജൈവപച്ചക്കറികള്‍ വിളഞ്ഞുനില്‍ക്കുന്ന പുരയിടം ആരുടെയും ശ്രദ്ധയാകര്‍ഷിക്കും .

 എം .ടി .

 ഫരീദ എന്ന കര്‍ഷകയുടേതാണ് ഈ പുരയിടവും അതിലെ കൊച്ചുവീടും .
 സാധാരണ വനിതാ കര്‍ഷകരില്‍ നിന്നും വ്യത്യസ്തയായി വാട്‌സാപ്പിന്റെയും ഫെയ്‌സ്ബുക്കിന്റെയും സഹായത്തോടെയാണ് ഫരീദ കൃഷിയൊരുക്കുന്നത് .

 പരിചയസമ്പന്നരായ മുതിര്‍ന്ന കര്‍ഷകരെയും നവകര്‍ഷകരെയും ചേര്‍ത്ത് സമൂഹമാധ്യമങ്ങളില്‍ പ്രത്യേക ഗ്രൂപ്പുകളുണ്ടാക്കി, ആ കൂട്ടായ്മയുടെ പിന്‍ബലത്തിലാണ് ഫരീദയുടെ കൃഷി തളിര്‍ക്കുന്നത് .
നല്ലയിനം വിത്തുകള്‍, മണ്ണൊരുക്കല്‍, ഓരോ വിളയ്ക്കും അനുയോജ്യമായ സമയം, വളം ചേര്‍ക്കല്‍, ജൈവകീടനാശിനികളുടെ നിര്‍മ്മാണം, ഉപയോഗം, വിളവെടുപ്പ് എന്നിവയെല്ലാം അതാത് സമയങ്ങളിലെ വാട്‌സാപ്പ്, ഫെയ്‌സ്ബുക്ക് കൂട്ടായ്മയിലെ ചര്‍ച്ചയിലൂടെയാണ് ഫരീദ പരിശീലിക്കുന്നത് .
ഫരീദ തന്നെ തയ്യാറാക്കിയ പുകയിലക്കഷായവും മത്തിക്കഷായവുമെല്ലാമാണ് കീടബാധയകറ്റാന്‍ ഉപയോഗിക്കുന്നത് .

 ഇത് കൂടാതെ വിവിധ ജൈവവളങ്ങളും സ്വയം തയ്യാറാക്കുന്നുണ്ട് .
കോഡൂര്‍ ഗ്രാമപഞ്ചായത്ത് കമ്പ്യൂട്ടര്‍ ട്രെയിനിങ് സെന്ററില്‍ നിന്നും സൗജന്യ പരിശീലനം നേടി ഐ .ടി .

 ഡിപ്ലോമ നേടിയ ഫരീദ ചില സ്ഥാപനങ്ങളില്‍ കമ്പ്യൂട്ടര്‍ ഓപ്പറേറ്ററായും പിന്നീട്  കമ്പ്യൂട്ടര്‍ അധ്യാപികയായും പ്രവര്‍ത്തിച്ചിട്ടുണ്ട് .
വീട്ടില്‍ തന്നെ കഴിയേണ്ടിവന്നപ്പോളാണ് കമ്പ്യൂട്ടറിലും ഇന്റര്‍നെറ്റിലുമുള്ള പരിജ്ഞാനവും സമൂഹമാധ്യമങ്ങളിലെ നല്ലബന്ധവും ഉപയോഗപ്പെടുത്തി, ജൈവരീതിയിലുള്ള പുരയിട കൃഷിയിലേക്ക് തിരിയുന്നത് .


 പഞ്ചായത്ത് വൈസ്പ്രസിഡണ്ട് സക്കീന പുല്‍പ്പാടന്‍ ഫരീദയെ ആദരിക്കുന്നു


കുടുംബശ്രീ പ്രവര്‍ത്തകയും വലിയാട് യു .എ .എച്ച് .എം .

 എല്‍ .പി .സ്‌കൂള്‍ പി .ടി .എ പ്രസിഡന്റുമാണ് ഇവര്‍ .

 ഒറ്റത്തറയിലെ നിര്‍മ്മാണ തൊഴിലാളിയായ കറുകമണ്ണില്‍ മുഹമ്മദ് റിയാസിന്റെ ഭാര്യയാണ് ഫരീദ .

 ഗ്രാമപഞ്ചായത്തും കൃഷിഭവനും നാട്ടുകാരും കുടുംബാംഗങ്ങളുമെല്ലാം നല്‍കുന്ന പിന്തുണയാണിപ്പോള്‍ ഈ രംഗത്ത് തുടരാന്‍ പ്രോത്സാഹനമാകുന്നത് .

 ഗ്രാമപഞ്ചായത്തും കൃഷിഭവനും ചേര്‍ന്ന് ഈ മാതൃകാ കര്‍ഷകയെ ആദരിക്കുകയുണ്ടായി .