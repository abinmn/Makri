                    
-----------------------------------                    

Domain: Health                    

Paper: Deshabhimani                    

-----------------------------------                 

ശീലം 1 .

 
രോഗം വന്നിട്ട് ചികിത്സിക്കാം
ഹാര്‍ട്ട് അറ്റാക്ക് ഉണ്ടാകുന്നവരില്‍ 90 ശതമാനം പേരും  തീവ്രപരിചരണവിഭാഗത്തില്‍ അകപ്പെടുമ്പോഴാണ് തങ്ങളുടെ രോഗത്തിന്റെ  ഗുരുതരാവസ്ഥയെപ്പറ്റി ചിന്തിക്കുന്നത് .

 അവിടെ നടത്തുന്ന പരിശോധനയിലൂടെയാണ്  തങ്ങള്‍ക്ക് വര്‍ധിച്ച കൊളസ്ട്രോളും, ഉയര്‍ന്ന രക്തസമ്മര്‍ദവും  നിയന്ത്രിക്കപ്പെടാത്ത പ്രമേഹവും ഒക്കെയുണ്ടെന്ന് മനസ്സിലാക്കുന്നത് .

 ഈ  ആപത് ഘടകങ്ങള്‍ നേരത്തെ കണ്ടുപിടിച്ച് സമയോചിതമായി  ചികിത്സിച്ചിരുന്നുവെങ്കില്‍ ഇപ്പോഴത്തെ മാരകാവസ്ഥയില്‍നിന്ന്  രക്ഷപ്പെടാമായിരുന്നുവെന്ന് ഓര്‍ക്കുന്നത് .
'എന്തും വരുന്നിടത്തുവച്ചു കാണാം' എന്ന മലയാളിയുടെ കുപ്രസിദ്ധമായ ശാഠ്യം  അപകടങ്ങളെ ക്ഷണിച്ചുവരുത്തുന്നു .

 ഒന്നിനും സമയമില്ല എന്ന ഭാവമാണ് മലയാളിയെ  പല പ്രശ്നങ്ങളിലേക്കും വലിച്ചിഴയ്ക്കുന്നത് .
കഴിഞ്ഞ 30 വര്‍ഷത്തെ കണക്കുകള്‍ അവലോകനംചെയ്താല്‍, ഹൃദ്രോഗം ഇന്ത്യയില്‍  വര്‍ധിച്ചത് 300 ശതമാനമാണെന്ന് ലോക പ്രശസ്ത ഗവേഷകനും മലയാളിയുമായ സലീം  യൂസഫ് പറയുന്നു .

 മലയാളിയുടെ കാര്യമെടുത്താല്‍ അതിലുമേറെ കഷ്ടം .

 എറണാകുളത്തു  നടത്തിയ ഒരു പഠനത്തില്‍ അവിടെയുള്ള 4050 ശതമാനം പേര്‍ക്കും വര്‍ധിച്ച  കൊളസ്ട്രോളുണ്ട് .

 ഏതാണ്ട് 35 ശതമാനത്തോളം പേര്‍ക്ക് അമിത രക്തസമ്മര്‍ദം  ഉണ്ട് .

 പ്രമേഹബാധിതരുടെ കണക്ക് പറയുകയേവേണ്ട .

 ആര്‍ത്തിയോടെ ഭക്ഷിക്കുന്ന  മലയാളികളുടെ ശരീരഭാരം കൂടിക്കൊണ്ടേയിരിക്കുന്നു .

 സ്ട്രെസിന്റെ കാര്യം  അത്ഭുതാവഹം, സ്കൂള്‍കുട്ടികള്‍ക്കുപോലും നിയന്ത്രിക്കാന്‍പറ്റാത്ത  സ്ട്രെസ് .

  മലയാളിയുടെ മദ്യ ഉപഭോഗം ദേശീയ ശരാശരിയെക്കാള്‍ മൂന്നിരട്ടി .
അമ്പത്തിരണ്ട് രാജ്യങ്ങളില്‍നിന്നായി 27000 പേരെ ഉള്‍പ്പെടുത്തി പ്രൊഫ .

  സലീം യൂസഫ് മുഖ്യഗവേഷകനായി നടത്തിയ അതിബൃഹത്തതായ 'ഇന്റര്‍ഹാര്‍ട്ട്'  പഠനത്തില്‍ ഒമ്പത് ആപത് ഘടകങ്ങളുടെ (പുകവലി, രക്താതിമര്‍ദം, പ്രമേഹം,  അമിതവണ്ണം, വര്‍ധിച്ച കൊളസ്ട്രോള്‍, ഭക്ഷണരീതി, വ്യായാമരാഹിത്യം, മദ്യസേവ,  സ്ട്രെസ്) അതിപ്രസരം 90 ശതമാനത്തോളം ഹൃദ്രോഗം ഉണ്ടാകുവാന്‍  ഹേതുവാകുന്നുവെന്ന് തെളിഞ്ഞു .

 ഈ ആപത്ഘടകങ്ങളെ ക്രിയാത്മകമായി  നിയന്ത്രിക്കുകവഴി ഹൃദ്രോഗബാധ 90 ശതമാനംവരെ പ്രതിരോധിക്കാമെന്ന്  വ്യക്തമായി .

 10 ശതമാനം നിയന്ത്രിക്കാന്‍പറ്റാത്ത പാരമ്പര്യസഹജവും  ജനിതകവുമായ പ്രവണതകളാണ് .

 
രോഗം വന്നിട്ടു മാത്രം ചികിത്സയെപ്പറ്റി ഓര്‍ത്താല്‍ മതിയെന്ന മലയാളിയുടെ  ധാര്‍ഷ്ട്യമനോഭാവത്തിന് അറുതിവരണം .

 കൃത്യമായി പരിശോധനകള്‍ നടത്തി തങ്ങളിലെ  അപകടഘടകങ്ങളെപ്പറ്റി അറിഞ്ഞ് അവയെ നിയന്ത്രണവിധേയമാക്കണം .
ശീലം  2 .

 
 മരുന്നുണ്ടല്ലോ, പിന്നെന്തു പേടിക്കാന്‍
പലരും ഔഷധസേവയില്‍ അമിതവിശ്വാസം പുലര്‍ത്തുന്നവരാണ് .

 എല്ലാത്തിനുമുള്ള   അഭയം മരുന്നാണ് .

 ഒരു നിയോഗംപോലെ മരുന്ന് സേവിച്ചുകൊണ്ടിരുന്നാല്‍ പിന്നെ  ഒന്നും പേടിക്കേണ്ടെന്ന മനോഭാവമാണ് .
തീര്‍ച്ചയായും നിരന്തര ഗവേഷണ നിരീക്ഷണങ്ങളിലൂടെ  ഉല്‍പ്പാദിപ്പിക്കുന്നതാണ് ഓരോ ഗുളികയും .

 വൈദ്യനിര്‍ദേശപ്രകാരം  മരുന്നുകഴിക്കുന്നത് രോഗതീവ്രത കുറച്ച് ആശ്വാസം ലഭിക്കാന്‍ ഏറെ സഹായിക്കും .

  എന്നാല്‍, എന്തൊക്കെ സംഭവിച്ചാലും മരുന്നുണ്ടല്ലോ, പിന്നെന്തിനു  ഭയപ്പെടാന്‍ എന്ന പ്രവണത ക്രിയാത്മകമല്ല .

 ഹൃദ്രോഗചികിത്സയിലെ ഒരധ്യായം  മാത്രമാണ് ഔഷധസേവ എന്നോര്‍ക്കണം .

 ഓരോ ഔഷധതന്മാത്രയ്ക്കും അതിന്റേതായ  പ്രവര്‍ത്തന പരിമിതികളുണ്ട് .

 ഒരു രോഗത്തിനുള്ള പൂര്‍ണമായ പ്രതിവിധിയല്ല  മരുന്നുകളെന്ന് ഓര്‍ക്കണം .
ഉദാഹരണത്തിന്, കൊളസ്ട്രോള്‍ കുറയ്ക്കുന്ന 'സ്റ്റാറ്റിന്‍' മരുന്നുകള്‍  സേവിക്കുകയും ഒപ്പം കൊഴുപ്പുകൂടിയ ഭക്ഷണപദാര്‍ഥങ്ങള്‍ സമൃദ്ധമായി  കഴിക്കുകയും ചെയ്യുമ്പോഴത്തെ സ്ഥിതി ഒന്ന് ആലോചിച്ചുനോക്കു .

 തീര്‍ച്ചയായും ആ  മരുന്നിന്റെ പ്രയോജനം നഷ്ടപ്പെടുകതന്നെ ചെയ്യും .

 ഹൃദ്രോഗചികിത്സയില്‍  മരുന്നുകളുടെ ഉപയോഗം പ്രധാനമായും ജീവിതഭക്ഷണ ക്രമീകരണത്തിനുശേഷം  മാത്രമാണ് .

 കര്‍ശനമായ ജീവിതഭക്ഷണ നിയന്ത്രണം ഹൃദ്രോഗസാധ്യതയെയും  രോഗഗതിയെയും പിടിയിലൊതുക്കാന്‍ നല്ലൊരു പരിധിവരെ സഹായിക്കും .

 
 
ശീലം  3 .

 
മരുന്നുകളുടെ പാര്‍ശ്വഫലങ്ങളെപ്പറ്റി അമിതഭയം
ഇന്റര്‍നെറ്റിന്റെ ആവിര്‍ഭാവത്തോടെ വിവരസാങ്കേതികരംഗത്ത്  ഒട്ടേറെ പ്രയോജനങ്ങളുണ്ടായി .

 ഒപ്പം ആരോഗ്യരംഗത്തും .

 വിവിധ  രോഗങ്ങളെപ്പറ്റിയും അവകളുടെ ചികിത്സാരീതികളെപ്പറ്റിയും ആളുകള്‍  ഇന്റര്‍നെറ്റില്‍ പരതി .

 ഒപ്പം ഔഷധങ്ങളുടെ ഗുണദോഷങ്ങളെപ്പറ്റി വിവരങ്ങള്‍  ശേഖരിച്ചു .

 ഇന്ന് പലരും ഡോക്ടറെ കാണാന്‍വരുന്നതിനുമുമ്പ് രോഗത്തെപ്പറ്റി  പഠിച്ചിരിക്കും .

 മരുന്നുകള്‍ കുറിച്ചുകൊടുത്തല്‍ ഉടന്‍ ചെയ്യുന്നത്, ആ  രാസതന്മാത്രകളുടെ ഗുണങ്ങളെയും ദൂഷ്യങ്ങളെയുംപറ്റി ഇന്റര്‍നെറ്റില്‍  അന്വേഷിക്കുകയാണ് .

 അപ്പോഴാണ് പല മരുന്നുകളുടെയും പാര്‍ശ്വഫലങ്ങളെപ്പറ്റി  അവര്‍ക്ക് അറിവുണ്ടാകുന്നത് .

 ഇവ ചിലരില്‍ അമിത ആശങ്ക ഉളവാക്കുകതന്നെ  ചെയ്യും .

 പിന്നെ അവരുടെ ചിന്ത, ആ മരുന്നുകള്‍ ശരീരത്തില്‍ ഉണ്ടാക്കാന്‍  പോകുന്ന ഭവിഷ്യത്തുകളെപ്പറ്റിയാണ് .

 ഡോക്ടര്‍ എന്തിനുവേണ്ടി ആ മരുന്ന്  കുറിച്ചുകൊടുത്തു എന്നതിലേക്കാളുപരി ആ മരുന്നിന്റെ പാര്‍ശ്വഫലങ്ങളാണ്  അവരുടെ പ്രശ്നം .

 അതേപ്പറ്റി ഓര്‍ത്തോര്‍ത്ത് വ്യാകുലപ്പെട്ട് പിന്നെ  മരുന്ന് നിര്‍ത്തുകതന്നെ ചെയ്യുന്നു .
മരുന്നുനിര്‍മ്മിക്കുമ്പോള്‍ ആദ്യം അത് പരീക്ഷിക്കുന്നത് മൃഗങ്ങളിലാണ് .

  അവയിലെ ശാരീരികവ്യതിയാനങ്ങള്‍ വര്‍ഷങ്ങളോളം പഠിക്കും .

 ഓരോ  രാസതന്മാത്രയ്ക്കും ഗുണങ്ങളും ദോഷങ്ങളും ഉണ്ടെന്നോര്‍ക്കണം .

  പാര്‍ശ്വഫലങ്ങള്‍ ഗുണങ്ങളെക്കാള്‍ ഏറിനിന്നാല്‍ അപ്പോള്‍തന്നെ ആ  മരുന്നിന്റെ നിര്‍മാണം നിര്‍ത്തിവയ്ക്കുകയാണ് .

 മറിച്ച് നിസ്സാര  പാര്‍ശ്വഫലങ്ങളോടെ ഏറെ സവിശേഷതകളുള്ള ഒരു മരുന്ന് കണ്ടുപിടിക്കപ്പെട്ടാല്‍  അത് 'ഡ്രഗ് അപ്രൂവല്‍ അതോറിറ്റി'യുടെ പരിഗണനയ്ക്കു സമര്‍പ്പിക്കും .

 അങ്ങനെ  പല കടമ്പകള്‍ കടന്നാണ് ഒരു മരുന്ന് വിപണിയിലെത്തുന്നത് .

 ചില മരുന്നുകള്‍  പിന്നീട് പ്രശ്നങ്ങളുണ്ടാക്കുന്നുണ്ടെന്നു തെളിഞ്ഞാല്‍ അവ ഉടന്‍  വിപണിയില്‍നിന്ന് പിന്‍വലിക്കപ്പെടുന്നു .
അപ്പോള്‍ ഒരു ഡോക്ടര്‍ മരുന്നുകളുടെ ഗുണദോഷങ്ങളെപ്പറ്റി പൂര്‍ണമായി  അറിഞ്ഞുതന്നെയാണ് രോഗിക്ക് കുറിച്ചുകൊടുക്കുന്നത് .

 ഒരുവന്റെ പലതരത്തിലുള്ള  അനുബന്ധ രോഗാവസ്ഥകളെയും പൊതുവായ ആരോഗ്യത്തെയും പ്രായത്തെയും ഒക്കെ  പരിഗണിച്ച് ഡോക്ടര്‍ മരുന്നു കുറിക്കുന്നു .

 ചില മരുന്നുകള്‍  അപ്രതീക്ഷിതമായി ചിലരില്‍ അലര്‍ജി ഉണ്ടാക്കുന്നു .

 അപ്പോള്‍ ആ മരുന്ന് ഉടന്‍  മാറ്റുന്നു .

 ഓരോരുത്തരും ഔഷധങ്ങളോടു പ്രതികരിക്കുന്നത് പലവിധത്തിലാണ് .

 ഒരു  മരുന്ന് 99 പേര്‍ക്ക് പ്രയോജനപ്പെടുമ്പോള്‍ ഒരാള്‍ക്ക് അലര്‍ജിയുണ്ടാകാം .

  ഇത് ഡോക്ടര്‍ക്ക് എപ്പോഴും നേരത്തെ അറിയാന്‍പറ്റിയെന്നു വരില്ല .

 അപ്പോള്‍  മരുന്നു കുറിക്കുന്ന ഡോക്ടറില്‍ രോഗിക്ക് പൂര്‍ണവിശ്വാസം ഉണ്ടാകണം .