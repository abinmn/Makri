                    
-----------------------------------                    

Domain: Kerala                    

Paper: Deshabhimani                    

-----------------------------------                 

തിരുവനന്തപുരം  > മെഡിക്കല്‍ കോളേജ് കോഴ ആരോപണത്തില്‍ ആര്‍ എസ് വിനോദ്  മാത്രമാണ് പ്രതിയെന്ന് ബിജെപി സംസ്ഥാന നേതൃത്വം .

 സംസ്ഥാന അധ്യക്ഷന്‍  കുമ്മനം രാജശേഖരനെ മാറ്റി നിര്‍ത്തി മുന്‍ അധ്യക്ഷന്‍ പി എസ് ശ്രീധരപിള്ളയാണ്  വാര്‍ത്താ സമ്മേളനം വിളിച്ചത് .

 ആരോപണ വിധേയനാല സംസ്ഥാന ജനറല്‍  സെക്രട്ടറി എം ടി രമേശിന് യാതൊരു പങ്കുമില്ലെന്നും വിനോദ്  മാത്രമാണ് കോഴ വാങ്ങിയതെന്നും ഇരുവരും പറഞ്ഞു .

  മാധ്യമപ്രവര്‍ത്തകരുടെ ചോദ്യങ്ങള്‍ക്കൊന്നും കൃത്യമായി മറുപടി  നല്‍കാന്‍ അദ്ദേഹത്തിനായില്ല . 
 
പാര്‍ടി നേതാക്കള്‍ക്കെതിരേ ഉയര്‍ന്ന  ആരോപണം ശനിയാഴ്ച ചേര്‍ന്ന സംസ്ഥാന ഭാരവാഹികളുടെ യോഗവും  കോര്‍കമ്മിറ്റിയും ചര്‍ച്ച ചെയ്തു .

 ചെയ്യാത്ത തെറ്റിന്റെ പേരില്‍ വിവാദം  ഉയര്‍ത്തുന്നതിനുപിന്നില്‍ രാഷ്ട്രീയ ശത്രുക്കളും അവരെ സഹായിക്കുന്ന  മാധ്യമങ്ങളുമാണ് .

 ബിജെപിക്ക് എതിരേ ഉയര്‍ന്ന ആരോപണത്തിന്  അടിസ്ഥാനമില്ല .

 പാര്‍ടിയുടെ സഹകരണ സെല്ലിന്റെ ചുമതലക്കാരനും  സംസ്ഥാന കമ്മിറ്റി അംഗവുമായിരുന്ന ആര്‍ എസ് വിനോദ് മാത്രമാണ്  ഇതില്‍ കുറ്റക്കാരന്‍ .

 എം ടി രമേശ് സംശുദ്ധരാഷ്ട്രീയ പ്രവര്‍ത്തനം  നടത്തുന്നയാളാണ് .

 അദ്ദേഹത്തിന്റെ വളര്‍ച്ചകണ്ട് കുടുക്കാന്‍ ശ്രമിക്കുന്നവര്‍  ആരൊക്കെയോ ആണ് വാര്‍ത്തകള്‍ക്ക് പിന്നില്‍ എന്നും ശ്രീധരപിള്ള പറഞ്ഞു .
 
എന്നാല്‍  ആരൊക്കെയാണ് രമേശിനെ കുടുക്കാന്‍ ശ്രമിക്കുന്നതെന്ന ചോദ്യത്തിന്  കമ്യൂണിസ്റ്റുകാരും കോണ്‍ഗ്രസുകാരും എന്നായിരുന്നു മറുപടി .

  പാര്‍ടി അന്വേഷണ കമീഷന്‍ സംസ്ഥാന പ്രസിഡന്റിന് നല്‍കിയ റിപ്പോര്‍ട്ട്  ചോര്‍ത്തി നല്‍കിയതും കോണ്‍ഗ്രസും കമ്യൂണിസ്റ്റ്  പാര്‍ടിക്കാരുമാണോ എന്ന മറുചോദ്യത്തിന് മറുപടി  ഉണ്ടായിരുന്നില്ല .

 വിവാദങ്ങള്‍ക്കുപിന്നില്‍ ചിലപാര്‍ടികളുടെ  ഫ്രാക്ഷനില്‍പെട്ട മാധ്യമപ്രവര്‍ത്തകരാണ് .

 അവര്‍ എല്ലാം  ഊതിപ്പെരുപ്പിക്കുകയാണെന്നും അദ്ദേഹം പറഞ്ഞു .
 
ജൂണ്‍  ആറിന് കിട്ടിയ റിപ്പോര്‍ട്ട് മാധ്യമങ്ങള്‍ക്ക് ചോര്‍ന്നു കിട്ടുന്നതുവരെ  നടപടിയെടുക്കാതിരുന്നത് എന്തുകൊണ്ട് എന്ന ചോദ്യങ്ങളും  മാധ്യമപ്രവര്‍ത്തകര്‍ ഉന്നയിച്ചു .

 അറിഞ്ഞ ഉടന്‍തന്നെ  നടപടിയെടുത്തുവെന്നായിരുന്നു അതിനുള്ള മറുപടി .

  പാര്‍ടിതലത്തില്‍ ഇനിയൊരന്വേഷണവും നടത്തില്ല .

 കോര്‍ കമിറ്റിയുടെ  തീരുമാനങ്ങള്‍ കേന്ദ്രനേതൃത്വത്തിന് അയച്ചുകൊടുക്കും .

 പാര്‍ടി  പ്രവര്‍ത്തകര്‍ പറയുന്നതാണ് നേതൃത്വം വിശ്വസിക്കുന്നത് .

 അവര്‍  പറയുന്നു വേറെ ആര്‍ക്കും ഇതില്‍ പങ്കില്ലെന്ന് .

 

എതിരാളികള്‍ക്ക്  സംശയമുണ്ടെങ്കില്‍ അവര്‍ അന്വേഷിച്ച് റിപ്പോര്‍ട്ട് കൊണ്ടുവരട്ടെ .

  അതിനെ നേരിടാനുള്ള കഴിവ് ബിജെപിയ്ക്കുണ്ടെന്നും ശ്രീധരപിള്ള  പറഞ്ഞു .

 ഹവാല ഇടപാട് നടന്നിട്ടുണ്ടെങ്കില്‍ ദേശീയ ഏജന്‍സി  അന്വേഷിക്കേണ്ടതല്ലേ എന്ന ചോദ്യത്തിനോട് ആദ്യം അദ്ദേഹം  പ്രതികരിച്ചില്ലെങ്കിലും കേസ് ഏറ്റെടുക്കാന്‍ ദേശീയ ഏജന്‍സി  തയാറായാല്‍ സ്വാഗതം ചെയ്യുമെന്നും മറുപടി നല്‍കി .
 
കേസ്  എന്‍ഐഎ അന്വേഷിക്കണമെന്ന ജന്മഭൂമിയുടെ ലേഖനത്തെ ഇരുവരും  തള്ളിക്കളഞ്ഞു .

 അത് പാര്‍ടിയുടെ നിലപാടല്ലെന്നും വെറും ലേഖനം  മാത്രമാണ് എന്നുമായിരുന്നു മറുപടി .

 സംസ്ഥാന ജനറല്‍ സെക്രട്ടറി കെ സുരേന്ദ്രനും വാര്‍ത്താ സമ്മേളനത്തില്‍ പങ്കെടുത്തു .