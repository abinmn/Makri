                    
-----------------------------------                    

Domain: Kerala                    

Paper: Deshabhimani                    

-----------------------------------                 

ആലപ്പുഴ > 65-ാമത് നെഹ്റു ട്രോഫിയോടനുബന്ധിച്ച് പബ്ളിസിറ്റി കമ്മിറ്റി സംഘടിപ്പിച്ച ഭാഗ്യചിഹ്ന പ്രകാശനമാണ് താന്‍ പങ്കെടുത്ത ഏറ്റവും വലിയ പരിപാടിയെന്ന് സംസ്ഥാന ചലച്ചിത്രപുരസ്കാര ജേതാവ് വിനായകന്‍ പറഞ്ഞു .

 കലക്ടറേറ്റ് കോണ്‍ഫറന്‍സ് ഹാളില്‍ നെഹ്റു ട്രോഫി ഭാഗ്യചിഹ്നം പ്രകാശനം ചെയ്യുകയായിരുന്നു അദ്ദേഹം .
15 വര്‍ഷം മുമ്പ് വള്ളംകളി കാണാന്‍ എത്തിയിട്ടുണ്ട് .

 ഇപ്പോള്‍ വള്ളംകളിയുടെ ഭാഗമാകാന്‍ കഴിഞ്ഞതില്‍ അഭിമാനവും സന്തോഷവുമുണ്ടെന്നും ആഗസ്റ്റ് 12ന് ഷൂട്ടിങ് ഇല്ലെങ്കില്‍ വള്ളംകളി കാണാനെത്തുമെന്നും വിനായകന്‍ പറഞ്ഞു .
യോഗത്തില്‍ അധ്യക്ഷയായ എന്‍ടിബിആര്‍ സൊസൈറ്റി ചെയര്‍മാനായ കലക്ടര്‍ വീണ എന്‍ മാധവന് നല്‍കിയാണ് പ്രകാശനം നിര്‍വഹിച്ചത് .

 മികച്ച നടനുള്ള സംസ്ഥാന ചലച്ചിത്ര പുരസ്കാര ജേതാവായതിനു ശേഷം ആലപ്പുഴയില്‍ ആദ്യമായെത്തിയ വിനായകനെ ജില്ലയ്ക്കുവേണ്ടി കലക്ടര്‍ ആദരിച്ചു .

 പ്രസ് ക്ളബ്ബ് പ്രസിഡന്റ് വി എസ് ഉമേഷ്, സുവനീര്‍ കമ്മിറ്റി കണ്‍വീനറായ എഡിഎം എം കെ കബീര്‍, എന്‍ടിബിആര്‍ സെക്രട്ടറി ആര്‍ഡിഒ എസ് മുരളീധരന്‍പിള്ള, പബ്ളിസിറ്റി കമ്മിറ്റി കണ്‍വീനറായ ജില്ലാ ഇന്‍ഫര്‍മേഷന്‍ ഓഫീസര്‍ ചന്ദ്രഹാസന്‍ വടുതല, ഇന്‍ഫ്രാസ്ട്രക്ച്ചര്‍ കമ്മിറ്റി കണ്‍വീനറായ ഇറിഗേഷന്‍ എക്സിക്യൂട്ടീവ് എഞ്ചിനീയര്‍ ആര്‍ രേഖ, ഐടി കമ്മിറ്റി കണ്‍വീനറായ ജില്ലാ ഇന്‍ഫര്‍മാറ്റിക്സ് ഓഫീസര്‍ പി പാര്‍വതീദേവി, പിആര്‍ഡി അസിസ്റ്റന്റ് എഡിറ്റര്‍ എ അരുണ്‍കുമാര്‍ എന്നിവര്‍ സംസാരിച്ചു .
ഭാഗ്യചിഹ്നമായി;  ഓലത്തോണി തുഴയും കുട്ടനാടന്‍ കൊഞ്ച് 
 ആലപ്പുഴ > 65-ാമത് നെഹ്റു ട്രോഫി വള്ളംകളിയുടെ ഭാഗ്യചിഹ്നമായി ഓലത്തോണി തുഴയും കുട്ടനാടന്‍ കൊഞ്ച് തിരഞ്ഞെടുക്കപ്പെട്ടു .

 നെഹ്റു ട്രോഫി പബ്ളിസിറ്റി കമ്മിറ്റി സംഘടിപ്പിച്ച മത്സരത്തില്‍ ലഭിച്ച 63 എന്‍ട്രികളില്‍നിന്നാണ് പാതിരപ്പള്ളി അഭിരാമത്തില്‍ വി ആര്‍ രഘുനാഥ്് വരച്ച ചിത്രം ഇത്തവണത്തെ ഭാഗ്യചിഹ്നമായത് .

 വെച്ചൂര്‍ ഗവണ്‍മെന്റ് ഹൈസ്കൂളിലെ മുന്‍ ചിത്രകലാ അധ്യാപകനായിരുന്ന രഘുനാഥിന്റെ ചിത്രം മുമ്പു രണ്ടു തവണ നെഹ്റു ട്രോഫിയുടെ ഭാഗ്യചിഹ്നമായി തെരഞ്ഞെടുക്കപ്പെട്ടിട്ടുണ്ട് .
നെഹ്റു ട്രോഫി വഞ്ചിപ്പാട്ട് മത്സരം: പേര് രജിസ്റ്റര്‍ ചെയ്യാം
ആലപ്പുഴ > 65-ാമത് നെഹ്റു ട്രോഫി ജലോത്സവ മത്സര വളളംകളിയോടനുബന്ധിച്ച് വഞ്ചിപ്പാട്ട് മത്സരം നടത്തുന്നു .

 പങ്കെടുക്കാന്‍ താല്‍പ്പര്യമുളളവര്‍ക്ക് 25 മുതല്‍ ആഗസ്ത് അഞ്ചുവരെ ആലപ്പുഴ ഇറിഗേഷന്‍ ഡിവിഷന്‍ ഓഫീസില്‍ പേര് രജിസ്റ്റര്‍ ചെയ്യാം .

 വിദ്യാര്‍ഥികള്‍ക്കുള്ള മത്സരത്തില്‍ ജൂനിയര്‍, സീനിയര്‍ വിഭാഗത്തിലും ആറന്‍മുള ശൈലിയില്‍ പുരുഷവിഭാഗത്തിലും വെച്ച് പാട്ട്, കുട്ടനാട് ശൈലി എന്നിവയില്‍ സ്ത്രീ, പുരുഷ വിഭാഗത്തിലുമാണ് മത്സരം .

 സ്ത്രീ, പുരുഷ വിഭാഗത്തില്‍ 25 ടീമുകളെയും വിദ്യാര്‍ഥി വിഭാഗത്തില്‍ 25 ടീമുകളെയും ആദ്യമെത്തുന്ന ക്രമത്തില്‍ മാത്രമേ ഉള്‍പ്പെടുത്തൂ .

 എട്ടാം ക്ളാസ് മുതല്‍ 10-ാം ക്ളാസ് വരെ പഠിക്കുന്ന വിദ്യാര്‍ഥികളാണ് ജൂനിയര്‍ വിഭാഗം .  ഹയര്‍സെക്കന്‍ഡറി, കോളജ് തലത്തില്‍ പഠിക്കുന്ന വിദ്യാര്‍ഥികളാണ് സീനിയര്‍ വിഭാഗം . 
കഴിഞ്ഞവര്‍ഷം വഞ്ചിപ്പാട്ട് മത്സരത്തില്‍ വിജയികളായ ടീമുകള്‍ എവര്‍റോളിങ് ട്രോഫികള്‍ ആഗസ്ത്് ഒന്നിനകം ആലപ്പുഴ ബോട്ട് ജെട്ടിക്ക് എതിര്‍വശത്തുളള സിവില്‍ സ്റ്റേഷന്‍ അനക്സിന്റെ രണ്ടാം നിലയില്‍ പ്രവര്‍ത്തിക്കുന്ന ഇറിഗേഷന്‍ ഡിവിഷന്‍ ഓഫീസില്‍ എത്തിക്കണമെന്ന് ഇറിഗേഷന്‍ എക്സിക്യൂട്ടിവ് എന്‍ജിനീയര്‍ അറിയിച്ചു .
പന്തല്‍ നിര്‍മാണത്തിന് തുടക്കം
 ആലപ്പുഴ > 65-ാമത് നെഹ്റു ട്രോഫി വള്ളംകളിയുടെ പന്തല്‍ നിര്‍മാണത്തിനു തുടക്കം .

 പുന്നമടയിലെ ഫിനിഷിങ് പോയിന്റില്‍ നടന്ന പന്തല്‍ കാല്‍നാട്ടു കര്‍മം എന്‍ടിബിആര്‍ സൊസൈറ്റി ചെയര്‍മാനായ കലക്ടര്‍ വീണ എന്‍ മാധവന്‍ നിര്‍വഹിച്ചു .

 സൊസൈറ്റി സെക്രട്ടറി ആര്‍ഡിഒ എസ് മുരളീധരന്‍പിള്ള, കള്‍ച്ചറല്‍ കമ്മിറ്റി കണ്‍വീനറായ നഗരസഭാധ്യക്ഷന്‍ തോമസ് ജോസഫ്, ഇന്‍ഫ്രാസ്ട്രക്ച്ചര്‍ കമ്മിറ്റി കണ്‍വീനര്‍ ആര്‍ രേഖ, എക്സിക്യൂട്ടീവ് കമ്മിറ്റിയംഗങ്ങളായ മുക്കം ബേബി, എം വി ഹല്‍ത്താഫ്, ജോസ് കാവനാട്, എ വി മുരളി, എസ് എം ഇക്ബാല്‍, സേവ്യര്‍ ടി കുരിയാളശേരി എന്നിവര്‍ പങ്കെടുത്തു .
ഭാഗ്യചിഹ്നത്തിന് പേരിടാം; സ്വര്‍ണനാണയം സമ്മാനം
ആലപ്പുഴ > 65-ാമത് നെഹ്റു ട്രോഫി ജലോത്സവത്തിന്റെ ഭാഗ്യചിഹ്നമായി തിരഞ്ഞെടുക്കപ്പെട്ട ഓലത്തോണി തുഴയും കുട്ടനാടന്‍ കൊഞ്ചിന് പേരിടാം .

 പ്ളസ് ടു വരെയുള്ള സ്കൂള്‍ വിദ്യാര്‍ഥികള്‍ക്കാണ് അവസരം .

 മത്സരത്തില്‍ വിജയിയായാല്‍ മുല്ലയ്ക്കല്‍ നൂര്‍ ജൂവലറി നല്‍കുന്ന സ്വര്‍ണനാണയം സമ്മാനമായി ലഭിക്കും .
എന്‍ട്രികള്‍ 26ന് വൈകിട്ട് അഞ്ചിനു മുമ്പ് കണ്‍വീനര്‍, നെഹ്റു ട്രോഫി പബ്ളിസിറ്റി കമ്മിറ്റി, ജില്ലാ ഇന്‍ഫര്‍മേഷന്‍ ഓഫീസ്, സിവില്‍ സ്റ്റേഷന്‍, ആലപ്പുഴ, പിന്‍: 688 001 എന്ന വിലാസത്തില്‍ ലഭിക്കണം .

 ഒരാള്‍ക്ക് ഒരു പേര് അടങ്ങിയ ഒരു എന്‍ട്രി മാത്രമേ നിര്‍ദേശിക്കാനാകൂ .
മത്സരാര്‍ഥിയുടെ പേര്, വിലാസം, ഫോണ്‍ നമ്പര്‍ എന്നിവ എന്‍ട്രിയില്‍ രേഖപ്പെടുത്തണം .

 എന്‍ട്രി അയയ്ക്കുന്ന കവറിനു പുറത്ത് '65-ാമത് നെഹ്റു ട്രോഫി ജലോത്സവം-ഭാഗ്യചിഹ്നത്തിനു പേരിടല്‍ മത്സരം' എന്നു രേഖപ്പെടുത്തണം .

 വിജയിയായാല്‍ സ്കൂള്‍ വിദ്യാര്‍ഥിയെന്നു തെളിയിക്കുന്ന സ്കൂള്‍ പ്രഥമാധ്യാപകന്റെ സര്‍ട്ടിഫിക്കറ്റ് ഹാജരാക്കണം .

 വിധിനിര്‍ണയസമിതിയുടെ തീരുമാനം അന്തിമമായിരിക്കും .

 വിശദവിവരങ്ങള്‍ക്ക് ഫോണ്‍: 0477 2251349 .