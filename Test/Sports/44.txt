                    
-----------------------------------                    

Domain: Sports                    

Paper: Deshabhimani                    

-----------------------------------                 


കൊച്ചി > കൊച്ചി വേദിയാകുന്ന ഫിഫ അണ്ടര്‍ 17 ലോകകപ്പ് ഫുട്ബോളിന്റെ ആവേശം ജനങ്ങളിലെത്തിക്കാന്‍ സംസ്ഥാനത്താകെ ഒരേസമയം 10 ലക്ഷം പേര്‍ ഗോളടിക്കും .

 'വണ്‍ മില്യണ്‍ ഗോള്‍' എന്നു പേരിട്ട പദ്ധതിയുടെ ഭാഗമായി സംസ്ഥാനമാകെയുള്ള വേദികളിലെ ഗോള്‍പോസ്റ്റിലേക്ക് 10 ലക്ഷം പേര്‍ ഗോള്‍ നിറയ്ക്കും .

 ജില്ലകളിലെ ഭരണനേതൃത്വം, നഗരസഭ, പഞ്ചായത്ത്, കായിക സംഘടനകള്‍, രാഷ്ട്രീയ, സാംസ്കാരിക സംഘടനകള്‍ എന്നിവയുടെ സഹകരണത്തോടെ നടക്കുന്ന ഈ പദ്ധതി ലോകറെക്കോഡ്കൂടി ലക്ഷ്യംവച്ചാണ് .
വണ്‍ മില്യണ്‍ ഗോള്‍ അടക്കം ലോകകപ്പ് ലഹരി നിറയ്ക്കുന്ന വിവിധ പ്രചാരണ പരിപാടികള്‍ സംഘടിപ്പിക്കാന്‍ സ്പോര്‍ട്സ് കൌണ്‍സില്‍ പ്രസിഡന്റ് ടി പി ദാസന്റെ അധ്യക്ഷതയില്‍ കലൂര്‍ ജവാഹര്‍ലാല്‍ നെഹ്റു സ്റ്റേഡിയത്തില്‍ ചേര്‍ന്ന ഫിഫ അണ്ടര്‍ 17 ലോകകപ്പ് സംഘാടകസമിതിയോഗം തീരുമാനിച്ചു . 
സംസ്ഥാനസര്‍ക്കാര്‍ അനുവദിച്ച 17 .77 കോടി രൂപ ഉപയോഗിച്ചുള്ള നഗരസൌന്ദര്യവല്‍കരണ പദ്ധതികള്‍ ഉടന്‍ ആരംഭിക്കും .

 സെപ്തംബര്‍ 15നുമുമ്പ് എല്ലാ പ്രവര്‍ത്തനങ്ങളും പൂര്‍ത്തിയാക്കാനും യോഗം തീരുമാനിച്ചു .

 മുഖ്യമന്ത്രിയെ പങ്കെടുപ്പിച്ച് മത്സരത്തിന്റെ കൊച്ചി ലോഗോ പ്രകാശനംചെയ്യും .

 സെപ്തംബര്‍ 22, 23, 24 തീയതികളില്‍ ലോകകപ്പ് ട്രോഫി പ്രദര്‍ശിപ്പിക്കും .

 22ന് കലൂര്‍ അന്താരാഷ്ട്ര സ്റ്റേഡിയത്തിലും 23, 24ന് നഗരത്തിന്റെ വിവിധ ഭാഗങ്ങളിലും ട്രോഫിയുമായി പര്യടനം നടത്തും .
ഓണക്കാലത്ത് ഫിഫ അണ്ടര്‍ 17 ലോകകപ്പിന്റെ ഭാഗ്യമുദ്രയായ 'കേലിയോ' സംസ്ഥാനത്തെ വിവിധ സ്ഥലങ്ങളില്‍ അവതരിപ്പിക്കും .

 സംസ്ഥാനത്തിന്റെ ഒരുഭാഗത്തുനിന്ന് കൊച്ചിയിലേക്ക് ദീപശിഖയും മറുഭാഗത്തുനിന്ന് ഫുട്ബോളും കൈമാറി കൊച്ചിയിലെത്തിക്കും .
ലോകകപ്പ് മത്സരങ്ങളുടെ നടത്തിപ്പിനായി ആദ്യഘട്ടത്തില്‍ കേന്ദ്ര-സംസ്ഥാന സര്‍ക്കാരുകള്‍ സംയുക്തമായി 25 കോടി നല്‍കിയതായി ടൂര്‍ണമെന്റ് നോഡല്‍ ഓഫീസര്‍ എ പി എം മുഹമ്മദ് ഹനീഷ് പറഞ്ഞു .

 മൈതാനങ്ങളുടെ പുനരുദ്ധാരണത്തിന് വീണ്ടും 25 കോടി  അനുവദിച്ചു .

 ഇതുകൂടാതെയാണ് സൌന്ദര്യവല്‍കരണത്തിന് സംസ്ഥാന സര്‍ക്കാര്‍ 17 .77 കോടി അനുവദിച്ചത് .

 ആകെ ബജറ്റായ 70 കോടിയില്‍ 50 കോടിയിലധികവും സംസ്ഥാനസര്‍ക്കാരാണ് നല്‍കിയതെന്നും അദ്ദേഹം പറഞ്ഞു .

 
ഒക്ടോബര്‍ ആറ് മുതല്‍ 28വരെയാണ് ലോകകപ്പ് .