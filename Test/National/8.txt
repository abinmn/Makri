                    
-----------------------------------                    

Domain: National                    

Paper: Deshabhimani                    

-----------------------------------                 
വെടിയേറ്റ ആകാശ് ഒറങ്ങിയും       അമ്മയും
ന്യൂഡല്‍ഹി > കര്‍ഷകപ്രക്ഷോഭങ്ങളെ കിരാതമായി മര്‍ദിച്ച് ഒതുക്കിയും നേതാക്കളെ കള്ളക്കേസില്‍ കുടുക്കിയും അസം സര്‍ക്കാര്‍ നടപ്പാക്കുന്ന മനുഷ്യാവകാശലംഘനങ്ങള്‍ അവസാനിപ്പിക്കണമെന്ന് കര്‍ഷകസംഘടനകള്‍ ആവശ്യപ്പെട്ടു .

 വനാവകാശ നിയമത്തിന്റെ പേരില്‍ പ്രദേശവാസികള്‍ക്കുനേരെ വെടി ഉതിര്‍ക്കുകയും അതേസമയം, ഗുവാഹത്തി ഹൈക്കോടതിവിധി കാറ്റില്‍പ്പറത്തി കാസിരംഗ ദേശീയോദ്യാനത്തിന് സമീപം നിര്‍മാണത്തിന് അനുമതി നല്‍കുകയും ചെയ്യുകയാണ് സര്‍ക്കാര്‍ .

ഇതിനെതിരെ പ്രതിഷേധിച്ച അസമിലെ കര്‍ഷകരുടെയും തൊഴിലാളികളുടെയും സംഘടനയായ ജീപാല്‍ കൃസാക് സ്രമിക് സംഘയുടെ നേതാവ് സ്വനേശ്വര്‍ നാരഹിനെ അറസ്റ്റ് ചെയ്ത് പൊലീസ് ക്രൂരമായി മര്‍ദിച്ചെന്ന് സംഘടനയുടെ നേതാവ് പ്രണബ് ഡോലെ പറഞ്ഞു .

 ഭൂമി അധികാര്‍ ആന്ദോളനും ജീപാല്‍ കൃസാക് സ്രമിക് സംഘയും സംയുക്തമായി നടത്തിയ വാര്‍ത്താസമ്മേളനത്തില്‍ സംസാരിക്കുകയായിരുന്നു അദ്ദേഹം .

കര്‍ഷകപ്രക്ഷോഭങ്ങളെ ജനാധിപത്യവിരുദ്ധമായി അടിച്ചമര്‍ത്തുന്ന കേന്ദ്രത്തിലെയും സംസ്ഥാനങ്ങളിലെയും ബിജെപി സര്‍ക്കാരുകള്‍ക്കെതിരെ പ്രതിഷേധം ശക്തമാക്കുമെന്ന് ഹന്നന്‍മൊള്ള പറഞ്ഞു .

 ഭൂമി അധികാര്‍ ആന്ദോളന്റെ പ്രവര്‍ത്തനം അസമില്‍ ഉടന്‍ ആരംഭിക്കുമെന്നും അദ്ദേഹം കൂട്ടിച്ചേര്‍ത്തു .

 
കാസിരംഗ ദേശീയോദ്യാനത്തിനുസമീപം ബയോ ഫ്യുവല്‍ റിഫൈനറി സ്ഥാപിക്കുന്നതുമായി ബന്ധപ്പെട്ട് സംസ്ഥാന മലിനീകരണനിയന്ത്രണ ബോര്‍ഡ് പൊതുജനങ്ങളില്‍നിന്ന് പരാതികള്‍ സ്വീകരിക്കാന്‍ നടത്തിയ യോഗത്തില്‍ സംസാരിക്കവെയാണ് സ്വനേശ്വര്‍ നാരഹിനെ പൊലീസ് അറസ്റ്റ് ചെയ്തത് .

പ്രണബ് ഡോലെയ്ക്കെതിരെ ജാമ്യമില്ലാ വകുപ്പുകള്‍ ചുമത്തി കേസെടുത്തു .

 കാസിരംഗ ദേശീയോദ്യാനത്തിലെ വനപാലകരുടെ വെടിയേറ്റ എട്ടു വയസ്സുകാരന്‍ ആകാശ് ഒറങ്ങിന്റെ ചികിത്സയ്ക്കായി ഡല്‍ഹിയിലുള്ള പ്രണബ് ഡോലെയ്ക്കെതിരെയാണ് കേസെടുത്തത് .

 നാരഹിനെ ഉടന്‍ വിട്ടയക്കണമെന്നും നേതാക്കള്‍ക്കെതിരെ കള്ളക്കേസെടുക്കുന്നതും പ്രതിഷേധങ്ങളെ അടിച്ചമര്‍ത്തുന്നതും അസം സര്‍ക്കാര്‍ അവസാനിപ്പിക്കണമെന്നും നേതാക്കള്‍ പറഞ്ഞു .

 
ഭൂമി അധികാര്‍ ആന്ദോളന്‍ നേതാക്കളായ ഹന്നന്‍ മൊള്ള, മധുരേഷ്, ജീപാല്‍ കൃസാക് സ്രമിക് സംഘ നേതാവ് പ്രണബ് ഡോലെ, വനപാലകരുടെ വെടിവയ്പില്‍ പരിക്കേറ്റ ആകാശ് ഒറങ്, ഒറങ്ങിന്റെ മാതാപിതാക്കള്‍, ഡല്‍ഹി സര്‍വകലാശാലാ വിദ്യാര്‍ഥി സമുദ്ര സംഘ ഗൊഗോയ് എന്നിവര്‍ വാര്‍ത്താസമ്മേളനത്തില്‍ പങ്കെടുത്തു .
പ്രതിഷേധക്കാരെ വ്യാജ ഏറ്റുമുട്ടലിലൂടെ വധിക്കുന്നു

ന്യൂഡല്‍ഹി > കാസിരംഗ ദേശീയോദ്യാനസംരക്ഷണത്തിന്റെ പേരില്‍ നടക്കുന്നത് കടുത്ത മനുഷ്യാവകാശലംഘനങ്ങള്‍ .

 വനാവകാശനിയമത്തിന്റെയും കാണ്ടാമൃഗങ്ങളെയും കടുവകളെയും സംരക്ഷിക്കുന്നതിന്റെയുംമറവില്‍ വ്യാജ ഏറ്റുമുട്ടല്‍ കൊലപാതകങ്ങളാണ് നടക്കുന്നതെന്ന് ജീപാല്‍ കൃസാക് സ്രമിക് സംഘയുടെ നേതാവ് പ്രണബ് ഡോലെ പറഞ്ഞു .

 കാസിരംഗ പ്രത്യേക ദൌത്യസംഘം, അസം വനസംരക്ഷണസേന, കടുവ/കാണ്ടാമൃഗം എന്നിവയെ സംരക്ഷിക്കാനുള്ള സേന, വനപാലകര്‍ തുടങ്ങി നിരവധി സേനകളാണ് രംഗത്തുള്ളത് .

 
സംരക്ഷണസേനകള്‍ ഇതുവരെ അറുപത്തഞ്ചോളംപേരെയാണ് വ്യാജ ഏറ്റുമുട്ടലുകളില്‍ കൊലപ്പെടുത്തിയത് .

 വെടിയേറ്റ് കാലിന് ഗുരുതരപരിക്കേറ്റ ആകാശ് ഡല്‍ഹിയിലെ എയിംസ് ആശുപത്രിയില്‍ ചികിത്സയിലാണ് .

