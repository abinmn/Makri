                    
-----------------------------------                    

Domain: Travel                    

Paper: Mathrubhumi                    

-----------------------------------                 

കൊല്ലം: സംസ്ഥാനത്ത് ഉത്തരവാദിത്വ ടൂറിസം മിഷന്‍ രൂപവത്കരിക്കാന്‍ സര്‍ക്കാര്‍ അനുമതി നല്‍കി .

 ടൂറിസം വകുപ്പിന്റെ ചുമതലയിലാണിത് .

 സംസ്ഥാനതലത്തിലും ജില്ലാതലങ്ങളിലും റെസ്‌പോണ്‍സിബിള്‍ ടൂറിസം സെല്ലുകള്‍ രൂപവത്കരിക്കും .
സ്റ്റേറ്റ് മിഷന്‍ കോ-ഓര്‍ഡിനേറ്ററുടെ കീഴില്‍ സാമ്പത്തിക, സാമൂഹിക, പാരിസ്ഥിതിക വിഷയങ്ങളില്‍ പ്രത്യേകം മേധാവികളെ നിയമിക്കും .

 ജില്ലാ കോ-ഓര്‍ഡിനേറ്റര്‍മാരുമുണ്ടാവും .

 പ്രതിവര്‍ഷം 2 .19 കോടിരൂപ മിഷന്റെ പ്രവര്‍ത്തനത്തിന് വേണ്ടിവരുമെന്നാണ് കണക്കാക്കിയിട്ടുള്ളത് .
പാരിസ്ഥിതികമോ സാമൂഹികമോ ആയ കോട്ടങ്ങളൊന്നും വരുത്താതെ ടൂറിസ്റ്റുകള്‍ക്കും തദ്ദേശവാസികള്‍ക്കും പരമാവധി പ്രയോജനം ലഭ്യമാക്കാനുള്ള സമീപനമാണ് ഉത്തരവാദിത്വ ടൂറിസത്തിനുള്ളത് .

 കുമരകം, തേക്കടി, കോവളം, വൈത്തിരി എന്നിവിടങ്ങളില്‍ 2008ല്‍ ആരംഭിച്ച പദ്ധതി കുമ്പളങ്ങി, അമ്പലവയല്‍, ബേക്കല്‍ എന്നിവിടങ്ങളിലേക്ക് പിന്നീട് വ്യാപിപ്പിച്ചു .

 തദ്ദേശീയരായ ജനങ്ങള്‍ക്ക് തൊഴിലും വരുമാനവും വര്‍ധിപ്പിക്കാന്‍ വഴിയൊരുക്കിയ കുമരകം മോഡല്‍ ഏറെ പ്രശംസ പിടിച്ചുപറ്റിയിരുന്നു .

 സംസ്ഥാനമൊട്ടാകെ പ്രവര്‍ത്തനങ്ങള്‍ വ്യാപിപ്പിക്കുന്നതിനാണ് മിഷന് രൂപം കൊടുക്കുന്നത് .
ടൂറിസത്തിന്റെ ഗുണപരമായ അംശങ്ങള്‍ പരമാവധി വര്‍ധിപ്പിക്കാനും തെറ്റായ ഘടകങ്ങളെ ഇല്ലാതാക്കാനുമാണ് ശ്രമം .

 പ്രാദേശിക കരകൗശല വ്യവസായം, മത്സ്യക്കൃഷി, ജൈവകൃഷി, നാടന്‍ഭക്ഷണം തുടങ്ങിയവ പ്രോത്സാഹിപ്പിക്കുകയും അവ ടൂറിസ്റ്റുകള്‍ക്ക് പ്രയോജനപ്രദമാക്കുകയും ചെയ്യുന്നു .

 വിനോദസഞ്ചാരകേന്ദ്രങ്ങളില്‍ പ്‌ളാസ്റ്റിക് വിമുക്തവും മലിനീകരണ രഹിതവുമായുള്ള പരിസ്ഥിതിസൗഹൃദ പരിസരം സൃഷ്ടിക്കുകയും ചെയ്യും .
ഇപ്പോള്‍ തിരഞ്ഞെടുത്ത കേന്ദ്രങ്ങളില്‍ കേരള ഇന്‍സ്റ്റിറ്റിയൂട്ട് ഓഫ് ടൂറിസം ആന്‍ഡ് ട്രാവല്‍ സ്റ്റഡീസിന്റെ(കിറ്റ്‌സ്) നേതൃത്വത്തിലാണ് ഉത്തരവാദിത്വ ടൂറിസം പ്രവര്‍ത്തനങ്ങള്‍ നടത്തുന്നത് .

 പ്രാദേശികജനത, തദ്ദേശ സ്വയംഭരണ സ്ഥാപനങ്ങള്‍, സര്‍ക്കാര്‍ ഏജന്‍സികള്‍, സര്‍ക്കാര്‍ ഇതര സംഘടനകള്‍, വിനോദസഞ്ചാര വ്യാപാരം എന്നിവയുമായി ചേര്‍ന്നുള്ള ഫീല്‍ഡ് ലെവല്‍ പ്രവര്‍ത്തനങ്ങള്‍ ഇനി മിഷന്റെ ചുമതലയിലാവും .

 ഇത്തരം പ്രവര്‍ത്തനങ്ങളെ സഹായിക്കുന്നതിനുള്ള പഠന, ഗവേഷണ പ്രവര്‍ത്തനങ്ങള്‍ നടത്തുന്ന ടൂറിസം സ്‌കൂള്‍ കിറ്റ്‌സിന്റെ ചുമതലയില്‍ തുടരും .
സാമൂഹ്യതലത്തിലുള്ള വിനോദസഞ്ചാര പ്രവര്‍ത്തനങ്ങള്‍ പ്രോത്സാഹിപ്പിക്കുക, ടൂറിസംവ്യാപാരം സുഗമമാക്കുക, ഉത്തരവാദിത്വ ടൂറിസത്തിന്റെ പ്രയോജനങ്ങള്‍ പ്രാദേശികജനതയ്ക്ക് ലഭ്യമാക്കുക തുടങ്ങിയവയാണ് മിഷന്റെ ചുമതല .