                    
-----------------------------------                    

Domain: Women                    

Paper: Deshabhimani                    

-----------------------------------                 
  പെണ്‍കുട്ടിയുടെ  വിവാഹപ്രായം പലപ്പോഴും തര്‍ക്കവിഷയമാകും .

 മിക്കപ്പോഴും വ്യക്തിനിയമങ്ങള്‍  തന്നെ വില്ലന്‍ .

 മുസ്ലിം വ്യക്തിനിയമത്തില്‍ പെണ്‍കുട്ടികള്‍ക്ക്  വിവാഹപ്രായം ഇല്ല .

 ഋതുമതി (attaining age of puberty)യായാല്‍ മതി കുട്ടിയെ  കെട്ടിക്കാം .

 എന്നാല്‍, സംശയം വന്നാല്‍ 15 വയസ്സ് എന്നൊരു പരിധി  അംഗീകരിക്കപ്പെട്ടിട്ടുമുണ്ട് .

 അതുകൊണ്ട് ചെറിയ കുട്ടികളെ വിവാഹം  കഴിക്കാന്‍ തടസ്സമില്ലെന്ന വാദം പതിവ് .

 പലപ്പോഴും കോടതികള്‍ക്ക് ഇത്  ശരിവയ്ക്കേണ്ടിവരുന്നു .

 എന്നാല്‍, നിലവിലുണ്ടായിരുന്ന ശൈശവ വിവാഹ നിയന്ത്രണ  നിയമം  കേന്ദ്ര സര്‍ക്കാര്‍ ശൈശവ വിവാഹ നിരോധന നിയമമാക്കി പുതുക്കി .

 2007  നവംബര്‍ ഒന്നിന് പ്രാബല്യത്തിലായ ഈ നിയമമനുസരിച്ച് 18 വയസ്സില്‍ താഴെയുള്ള  പെണ്‍കുട്ടിയുടെ വിവാഹം നടത്തിയാല്‍ നടത്തുന്നവര്‍ക്ക് രണ്ടുകൊല്ലം വരെ  തടവ് ശിക്ഷ കിട്ടാം .

  ഈ നിയമവും വ്യക്തിനിയമവും തമ്മില്‍ വൈരുധ്യം വന്നാല്‍  എന്തുചെയ്യും എന്ന ചോദ്യം സ്വാഭാവികമായും ഉയരും .

 അക്കാര്യം കോടതിക്കേ  പറയാനാകൂ .

 പറയേണ്ടത് സുപ്രീംകോടതിയാണ് .

 സുപ്രീംകോടതി പറഞ്ഞേക്കും .

   ഒരു കേസ് അവിടെയുണ്ട് .

 ദേശീയ വനിതാകമീഷന്‍ നല്‍കിയ ഹര്‍ജിയാണ് .

  പ്രായപൂര്‍ത്തിയാകാത്ത ഒരു പെണ്‍കുട്ടിയുടെ വിവാഹം അംഗീകരിച്ച് ദല്‍ഹി  ഹൈക്കോടതിയുടെ വിധി വന്നിരുന്നു .

 2005ല്‍ വന്ന വിധിക്കെതിരെ 2006ല്‍  കമീഷന്‍ ഫയല്‍ ചെയ്ത ഹര്‍ജിയാണ് സുപ്രീംകോടതിയിലുള്ളത് .

 13 തവണ കേസ്  പരിഗണിച്ച കോടതി ഇനി ജൂലൈ 24 ന് പരിഗണിക്കും .

 അന്ന് തീരുമാനമായേക്കും .

   മുസ്ലിം വ്യക്തിനിയമത്തില്‍ മാത്രമല്ല മറ്റ് പല നിയമങ്ങളിലും  പ്രായപൂര്‍ത്തിയുടെ നിര്‍വചനം പലതാണ് .

 ഇതെല്ലാം ഒരുപോലെയാക്കണമെന്നും  ഹര്‍ജിയില്‍ ആവശ്യപ്പെടുന്നു .

 ഈ കേസ് കേള്‍ക്കുന്നതിനിടെ കോടതി പറഞ്ഞത്  ഇങ്ങനെ: പ്രായപൂര്‍ത്തിയാകാത്ത കുട്ടികളുടെ വിവാഹം അനുവദിച്ചാല്‍ ശൈശവവിവാഹ  നിരോധന നിയമത്തിന്റെ ഉദ്ദേശ്യം തന്നെ അട്ടിമറിക്കപ്പെടും .

 ഇന്ത്യയിലാകെ  പ്രത്യാഘാതമുണ്ടാക്കുന്ന കാര്യമാണത് .

 സുപ്രീംകോടതിയില്‍നിന്ന് അന്തിമ  ഉത്തരവ് വരാത്ത സ്ഥിതിക്ക് ഹൈക്കോടതി ഉത്തരവുകള്‍ തന്നെയാണ്  ഇക്കാര്യത്തില്‍ ബാധകം .

   പല ഹൈക്കോടതികളും ശൈശവ വിവാഹങ്ങള്‍ സാധുവാണെന്ന് വിധിച്ചിട്ടുണ്ട് .

  ഡല്‍ഹി, ആന്ധ്രാ ഹൈക്കോടതികള്‍ കേസുകള്‍ കൂട്ടത്തോടെ പരിഗണിച്ചാണ് ഇത്തരം  വിധി നല്‍കിയത് .

 വിവാഹിതയായ സ്ത്രീ പ്രായപൂര്‍ത്തിയായ ശേഷം കോടതിയിലെത്തി  അവരുടെ അനുമതിയോടെയാണ് വിവാഹം നടന്നതെന്ന് പറഞ്ഞാല്‍ ആ വിവാഹം  അസാധുവാകില്ലെന്നായിരുന്നു ഈ വിധികളുടെ സാരം .

 ഇപ്പോള്‍ കേരള സര്‍ക്കാര്‍  വിവാഹ രജിസ്ട്രേഷന്‍ സംബന്ധിച്ച വിവാദ ഉത്തരവിന് ആധാരമാക്കിയത് ഇത്തരമൊരു  വിധിയാണ് .

 2005ല്‍ ഡല്‍ഹി ഹൈക്കോടതിയില്‍ നിന്നുവന്ന ഈ വിധിയാണ് വനിതാ  കമീഷന്‍ സുപ്രീംകോടതിയില്‍ ചോദ്യം ചെയ്തിരിക്കുന്നത് .

   എന്നാല്‍, വളരെ ശക്തവും കൂടുതല്‍ ജഡ്ജിമാര്‍ ഉള്‍പ്പെട്ട ബെഞ്ചില്‍  നിന്നുള്ളതുമായ വിധികള്‍ ഡല്‍ഹി ഹൈക്കോടതിയില്‍നിന്ന് ഉള്‍പ്പെടെ  പിന്നീടുണ്ടായി .

 ഏറ്റവും ശ്രദ്ധേയം ഡല്‍ഹി ഹൈക്കോടതിയിലെ മൂന്നംഗ  ബെഞ്ചിന്റെ  2012 ജൂലൈ 28ലെ വിധിയാണ് .

 പ്രത്യേക ലക്ഷ്യത്തോടെയുള്ള നിയമം  എന്ന നിലയില്‍ ശൈശവവിവാഹ നിരോധന നിയമത്തിന്റെ പ്രാബല്ല്യം  വ്യക്തിനിയമങ്ങള്‍ക്ക് മുകളിലാണെന്ന് ആ വിധിയില്‍ പറഞ്ഞു .

 ശൈശവ വിവാഹങ്ങള്‍  മനുഷ്യാവകാശ ലംഘനമാണെന്നും കോടതി വ്യക്തമാക്കി .

 കര്‍ണാടക ഹൈക്കോടതിയുടെ  വിധിയും സമാനമായുണ്ടായി .

 അത് 2013 ഫെബ്രുവരി 26 നായിരുന്നു .

  ഈ  പശ്ചാത്തലത്തിലാണ് കേരള സര്‍ക്കാരിന്റെ സര്‍ക്കുലര്‍ വിവാദമാകുന്നത് .

  അതില്‍ പറയുന്നത് 18 വയസ്സില്‍ താഴെ പ്രായമുള്ള മുസ്ലിം പെണ്‍കുട്ടികളുടെ  വിവാഹം നിര്‍ബന്ധമായും രജിസ്റ്റര്‍ചെയ്ത് കൊടുക്കണമെന്നാണ് .

 അതായത്  ഇന്ത്യന്‍ പാര്‍ലമെന്റ് പാസാക്കിയ നിയമപ്രകാരം ക്രിമിനല്‍ കുറ്റമായ ഒരു  ചെയ്തിക്ക് കുട്ടുനില്‍ക്കാന്‍  ഉദ്യോഗസ്ഥര്‍ക്ക് സര്‍ക്കാര്‍ "കര്‍ശന  നിര്‍ദേശം" നല്‍കുന്നു .

 അതിനായി എട്ടുകൊല്ലം മുമ്പത്തെ ഒരു ഹൈക്കോടതി വിധി  ആധാരമാക്കുന്നു .

 അതിനുശേഷം അടുത്തിടെ വരെ വന്ന മറ്റ് കോടതിവിധികള്‍  തമസ്കരിക്കുന്നു .

 ഇത്തരത്തില്‍ പാര്‍ലമെന്റ് പാസാക്കിയ നിയമത്തിനേക്കാള്‍  ആധികാരികത ഒരു മതനിയമത്തിലെ വിവാദ വ്യവസ്ഥയ്ക്കാണെന്ന് സര്‍ക്കാര്‍  സ്ഥാപിക്കുന്നു .

 ഇവിടെയാണ് സര്‍ക്കാര്‍ നടപടി നിയമവിരുദ്ധവും ഭരണഘടനാ  ലംഘനവും ആകുന്നത് .

   നടന്നുപോയ വിവാഹങ്ങള്‍ അംഗീകരിക്കാനാണ് ഉത്തരവെന്നൊരു വ്യാഖ്യാനം  സര്‍ക്കാര്‍ വക്താക്കളില്‍ നിന്നുണ്ടായി .

 ഇത് കൂടുതല്‍ നിയമവിരുദ്ധമാണ് .

  നിയമലംഘനം നടത്തുന്നവര്‍ക്ക് ആശ്വാസം എത്തിക്കല്‍ സര്‍ക്കാര്‍ ഉത്തരവിലൂടെ  ചെയ്യേണ്ടതല്ല .

 കുറ്റം ചെയ്തവരുടെ ഭാഗത്ത് ന്യായമുണ്ടെങ്കില്‍ അവര്‍ക്ക്  കോടതിയില്‍ പോകാം .

 കോടതി ഓരോ കേസിലും അതിന്റെ ഉള്ളടക്കം പരിശോധിച്ച്  തീരുമാനിക്കും, അതാണ് വേണ്ടതും .

 കേരളത്തില്‍ത്തന്നെ അത്തരം രണ്ട്  കേസുകളില്‍ രജിസ്ട്രേഷന്‍ ഹൈക്കോടതി അടുത്തിടെ അനുവദിച്ചിരുന്നു .

   ഇന്ത്യയില്‍ നടക്കുന്ന ശൈശവവിവാഹങ്ങളെല്ലാം മുസ്ലിം സമുദായത്തിലാണെന്ന  മട്ടിലുള്ള പ്രചാരണങ്ങള്‍ ശരിയല്ലെന്ന് കണക്കുകള്‍ വ്യക്തമാക്കുന്നുണ്ട് .

  ശൈശവവിവാഹ നിരോധന നിയമത്തിനെതിരെ ഏറ്റവും ശക്തമായ എതിര്‍പ്പുയര്‍ത്തിയതും  ഇപ്പോഴും ഉയര്‍ത്തുന്നതും രാജസ്ഥാനിലെ ഖാപ് പഞ്ചായത്തുകളാണ് .

 അധികൃതരുടെ  ഒത്താശയോടെ ശൈശവവിവാഹങ്ങള്‍ ഇവിടെ നടക്കുന്നു .

 ഹിന്ദുവിവാഹ നിയമത്തിലെ ചില  പഴുതുകള്‍ ചൂണ്ടിക്കാട്ടി ഇവയുടെ രജിസ്ട്രേഷനുവേണ്ടിയും വാദങ്ങള്‍  ഉയരുന്നു .

 സുപ്രീംകോടതി  പ്രശ്നത്തിന് ശാശ്വത പരിഹാരം ഉണ്ടാക്കുമെന്ന്  കരുതാം .

   ശൈശവ വിവാഹം  കേരളത്തില്‍ 6 .8 ശതമാനം    ശൈശവ വിവാഹം കേരളത്തിലും തുടരുന്നതായാണ് പഠനങ്ങള്‍ പറയുന്നത് .

 2010ല്‍   ഇന്റര്‍നാഷണല്‍ ഇന്‍സ്റ്റിറ്റ്യൂട്ട് ഓഫ് പോപ്പുലേഷന്‍ സ്റ്റഡീസും   കേന്ദ്രസര്‍ക്കാരിന്റെ ആരോഗ്യ കുടുംബക്ഷേമ മന്ത്രാലയവും ചേര്‍ന്ന്   പ്രസിദ്ധീകരിച്ച റിപ്പോര്‍ട്ടിലെ  (District Level Household Survey)  ജില്ലാതല സര്‍വ്വേ കണക്കനുസരിച്ച്  കേരളത്തില്‍ 6 .8 ശതമാനം   പെണ്‍കുട്ടികളുടെ വിവാഹം നടക്കുന്നത് നിയമ പ്രകാരം തികയേണ്ട 18 വയസ്സിനു   മുമ്പാണ് .

 1 .2 ശതമാനം ആണ്‍കുട്ടികളുടെ വിവാഹം 21 വയസ് തികയും മുമ്പാണെന്നും   പഠനം പറയുന്നു .

 2007-08ല്‍ നടത്തിയ സര്‍വ്വേ ആധാരമാക്കിയാണ്   റിപ്പോര്‍ട്ട് .

   മലപ്പുറം ജില്ലയില്‍ പെണ്‍കുട്ടികളുടെ വിവാഹങ്ങളില്‍ നാലിലൊന്ന്   ഇത്തരത്തില്‍ നിയമപ്രകാരമുള്ള വിവാഹപ്രായം എത്തുംമുമ്പാണ് .

 മറ്റ്   ജില്ലകളിലെ കണക്ക് ചുവടെ:  പാലക്കാട്-12 .6, വയനാട്-9 .4, കണ്ണൂര്‍-6 .7,  കാസര്‍കോട്-5 .1, എറണാകുളം-3 .9,  കോഴിക്കോട്-3 .1, ഇടുക്കി-3 .1, തൃശൂര്‍-  2 .7, കൊല്ലം-2 .6,  തിരുവനന്തപുരം-1 .8, കോട്ടയം-0 .8, ആലപ്പുഴ-0,  പത്തനംതിട്ട-0 .

