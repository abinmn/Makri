                    
-----------------------------------                    

Domain: World                    

Paper: Deshabhimani                    

-----------------------------------                 

ജറുസലേം > മക്കയും മദീനയും കഴിഞ്ഞാല്‍ ലോകമെമ്പാടുമുള്ള മുസ്ളിംവിഭാഗം പവിത്രമായ ആരാധനാകേന്ദ്രമായി കരുതുന്ന ജറുസലേമിലെ അല്‍ അഖ്സ പള്ളിയില്‍ പലസ്തീന്‍ യുവാക്കള്‍ പ്രാര്‍ഥിക്കാനെത്തുന്നത് ഇസ്രയേല്‍ വിലക്കി .

 പ്രാര്‍ഥനാസ്വാതന്ത്യ്രം നിഷേധിക്കുന്നതിനെതിരെ പ്രതിഷേധിച്ചവര്‍ക്കെതിരെ ഇസ്രയേല്‍ സൈന്യം നടത്തിയ ആക്രമണത്തില്‍ പലസ്തീന്‍ യുവാവ് കൊല്ലപ്പെട്ടു .

 

നൂറിലേറെപ്പേര്‍ക്ക് പരിക്കേറ്റു .

 അല്‍ അഖ്സ പള്ളിയില്‍ മെറ്റല്‍ ഡിറ്റക്ടറുകളും ചാരക്യാമറകളും സ്ഥാപിച്ചതിനു പിന്നാലെയാണ് 50 വയസ്സില്‍ താഴെയുള്ള മുസ്ളിംപൌരന്മാര്‍ പള്ളിയുടെ ഭാഗത്തേക്ക് എത്തുന്നത് ഇസ്രയേല്‍ വിലക്കിയത് .

 അല്‍ അഖ്സ പള്ളിയിലെ ഇസ്രയേല്‍ നിയന്ത്രണത്തിനെതിരെയും പലസ്തീന്‍ പൌരന്മാര്‍ക്കുനേരെയുള്ള ആക്രമണത്തിനെതിരെയും ലോകരാജ്യങ്ങള്‍ രംഗത്തെത്തി .

 

പുരാതനമായ അല്‍ അഖ്സ പള്ളി ഉള്‍പ്പെടുന്ന ജറുസലേം മേഖലയുടെ നിയന്ത്രണം പിടിച്ചെടുക്കുന്നതിന്റെ ഭാഗമായി കടുത്ത വിലക്കാണ് ഇസ്രയേല്‍ അടിച്ചേല്‍പ്പിക്കുന്നത് .

 പ്രതിഷേധക്കാര്‍ക്കുനേരെ നടത്തിയ വെടിവയ്പിലാണ് കിഴക്കന്‍ ജറുസലേം സ്വദേശിയായ പതിനെട്ടുകാരന്‍  റാസ് അല്‍ അമുദ് കൊല്ലപ്പെട്ടത് .

 പ്രതിഷേധക്കാര്‍ക്കുനേരെ ഇസ്രയേല്‍ പൊലീസ് കണ്ണീര്‍വാതകവും റബര്‍ ബുള്ളറ്റുകളും പ്രയോഗിച്ചു .

 വെള്ളിയാഴ്ച പ്രാര്‍ഥനയ്ക്കുശേഷമാണ് പലസ്തീന്‍കാര്‍ ഇസ്രയേലിന്റെ നിയന്ത്രണങ്ങള്‍ക്കെതിരെ റാലിയായി തെരുവില്‍ ഇറങ്ങിയത് .

 

കിഴക്കന്‍ ജറുസലേമിലും വെസ്റ്റ് ബാങ്കിലുമായി 140 പലസ്തീന്‍കാര്‍ക്ക് പരിക്കേറ്റതായാണ് വിവരം .

 അല്‍ അഖ്സയ്ക്ക് സമീപം ഒരാഴ്ചമുമ്പ് ഇസ്രയേല്‍ വെടിവയ്പ് നടത്തിയതിന് പിന്നാലെയാണ് കടുത്ത നിയന്ത്രണങ്ങള്‍ ഏര്‍പ്പെടുത്തിയത് .

 
മുസ്ളിം സ്ത്രീകള്‍ക്ക് പള്ളിയില്‍ വിലക്കില്ലെന്ന് ഇസ്രയേല്‍ പൊലീസ് പുറത്തിറക്കിയ ഉത്തരവില്‍ പറയുന്നു .

 വെള്ളിയാഴ്ച രാവിലെ മുതല്‍ കിഴക്കന്‍ ജറുസലേമിന്റെ നിയന്ത്രണം പൊലീസ് ഏറ്റെടുത്തു .

 അല്‍ അഖ്സ പള്ളി നില്‍ക്കുന്ന മേഖലയില്‍ 3000 ഇസ്രയേല്‍ പൊലീസുകാരെയും അതിര്‍ത്തി പൊലീസ് സേനയെയും വിന്യസിച്ചിട്ടുണ്ട് .

 

കിഴക്കന്‍ ജറുസലേമില്‍ കടുത്ത നിയന്ത്രണം ഏര്‍പ്പെടുത്തി പലസ്തീന്‍കാരുടെ ജീവിതം ദുസ്സഹമാക്കിയത് ഇസ്രയേലിന്റെ രാഷ്ട്രീയക്കളിയാണെന്ന് പലസ്തീന്‍ പാര്‍ലമെന്റ് അംഗമായ നീസത് മുഹമ്മദ് ബരാക് പ്രതികരിച്ചു .

 പള്ളിയുടെ പ്രവേശനകവാടത്തിലുള്ള ബാരിക്കേഡുകള്‍ നീക്കുന്നതുവരെ പള്ളിക്കുപുറത്ത് പ്രാര്‍ഥന നടത്താന്‍ പലസ്തീന്‍ നേതാക്കാള്‍ ആഹ്വാനംചെയ്തു .

 

അല്‍ അഖ്സയില്‍ മുസ്ളിങ്ങള്‍ പ്രവേശിക്കുന്നത് തടയുന്ന നടപടി സ്വീകാര്യമല്ലെന്ന് തുര്‍ക്കി പ്രസിഡന്റ് റസിപ് തയിബ് എര്‍ദോഗാന്‍ പ്രതികരിച്ചു .

 വിശ്വാസികള്‍ക്കു മുന്നില്‍ പള്ളി അടച്ചിട്ട നടപടി അപലപനീയമാണെന്ന് ലബനന്‍ പ്രധാനമന്ത്രി മൈക്കല്‍ ഓണ്‍ പ്രതികരിച്ചു .

 അല്‍ അഖ്സ പള്ളി വളപ്പിലുണ്ടാകുന്ന പ്രശ്നങ്ങളില്‍ കടുത്ത ഉല്‍ക്കണ്ഠയുള്ളതായി വൈറ്റ് ഹൌസ് പ്രസ്താവനയില്‍ പറഞ്ഞു .

 മേഖലയിലെ പ്രശ്നങ്ങള്‍ അവസാനിപ്പിക്കണമെന്ന് ജോര്‍ദാന്‍ വിദേശമന്ത്രി അയ്മന്‍ അല്‍ സഫാദിയും പ്രതികരിച്ചു .

