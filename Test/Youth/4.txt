                    
-----------------------------------                    

Domain: Youth                    

Paper: Mathrubhumi                    

-----------------------------------                 

കഥ കേൾക്കാനുള്ള താത്‌പര്യത്തോടെ ഒരധ്യാപകന്റെ ക്ലാസിന് കാത്തിരിക്കുകയും ഏതെങ്കിലും ദിവസം അദ്ദേഹം വരാതിരുന്നാൽ ദുഃഖം തോന്നുകയും ചെയ്തിട്ടുണ്ടെങ്കിൽ അത് കേരളവർമ കോളേജിലെ സ്റ്റാറ്റിസ്റ്റിക്‌സ് ഡിപ്പാർട്ടുമെന്റിലെ സുശീലൻ മാഷിന്റെ ക്ലാസാണ് .

 ഗൗരവമേറിയ വിഷയങ്ങളാവും പഠിപ്പിക്കുക .

 പക്ഷേ, എന്തിലും അദ്ദേഹം ഒരു കഥ കണ്ടെത്തുമായിരുന്നു .

 അതുകൊണ്ടുതന്നെ ഒരു മിഠായി നുണയുന്നപോലെ അദ്ദേഹത്തിന്റെ ക്ലാസുകൾ ആസ്വാദ്യകരങ്ങളായി മനസ്സിലെന്നും പതിഞ്ഞു കിടന്നു .
ലോകത്തോടും ജീവിതത്തോടുമുള്ള ഒരു നേർത്ത ചിരിയായിരുന്നു അദ്ദേഹത്തിന്റെ മുഖമുദ്ര .

 എല്ലാത്തിനോടും നർമം കലർന്ന സമീപനം .

 ഒന്നും അത്രയൊന്നും ഭാരപ്പെട്ടതല്ല എന്ന സന്ദേശം .

 നമ്മളാണ് നമ്മുടെ ജീവിതത്തെ നിർവചിക്കുന്നതും സന്തോഷകരമോ ക്ലേശകരമോ ആക്കുന്നതും എന്ന പ്രായോഗികതത്ത്വം . 
ഭൂമിയിലെ എല്ലാ സന്തോഷങ്ങളുമനുഭവിക്കെത്തന്നെ അതിൽ നിന്നു വിട്ടുനില്ക്കാനുമാകണം എന്നു പഠിപ്പിച്ച മാഷ്, എത്ര കളിതമാശ പറഞ്ഞാലും ഉത്തരങ്ങൾ കൃത്യമായും വ്യക്തമായും എഴുതിയാലേ മാർക്കു കിട്ടൂ എന്നു കാണിച്ചു തന്നു .

 മൗലികമായ ചിന്തയും നിരീക്ഷണവും വിഷയത്തോടു ബന്ധപ്പെട്ട പുസ്തകവായനയും വളർത്തി .

 സ്റ്റാറ്റിസ്റ്റിക്‌സ് എന്ന വിഷയത്തിനപ്പുറവും ഒരു വലിയ ലോകമുണ്ടെന്നും അതിലേക്കു തുറന്ന മനസ്സോടെ പ്രവേശിക്കേണ്ടതുണ്ടെന്നും ഓർമപ്പെടുത്തി .

 വിഷയം എത്ര ആഴത്തിൽ പഠിച്ചാലും പരീക്ഷകൾക്ക് ഒരുങ്ങേണ്ടത് ഒരു പ്രത്യേക രീതിയിലാണെന്നും പഴയ ചോദ്യപേപ്പറുകൾ നോക്കി പഠിക്കേണ്ടതെങ്ങനെയെന്നും പരിശീലിപ്പിച്ചു .
മാത്തമാറ്റിക്കൽ ഇക്കണോമിക്‌സ് എന്ന പുതിയ സബ്‌സിഡിയറി വിഷയം രണ്ടുവർഷം അദ്ദേഹം പാൽപ്പായസം പോലെ മധുരതരമാക്കി .

 പാൽപ്പായസത്തിന്റെ ഉപമ അദ്ദേഹത്തിന് ഏറെ പ്രിയപ്പെട്ടതായിരുന്നു .

 പായസം ഏറെ ഇഷ്ടപ്പെട്ട ഒരു കാരണവർ സദ്യയ്ക്കു പോകുന്നതിനെക്കുറിച്ചു അദ്ദേഹം പറഞ്ഞു തരുമായിരുന്നു . 
ബാങ്കിങ്ങിനെക്കുറിച്ച് പഠിപ്പിക്കുന്നത് വ്യത്യസ്തമായിത്തന്നെയാവും .

 ധാരാളം ആസ്തിയുള്ള ഒരാൾ കിട്ടുന്ന പണം മുഴുവൻ തന്റെ ജുബ്ബയുടെ പോക്കറ്റിൽ ആഴത്തിൽ നിക്ഷേപിച്ച്‌ വീടിന്റെ മുന്നിലൂടെ ഉലാത്തുകയാണ് .

 അപ്പോൾ അയാൾക്കുണ്ടാകുന്ന ഭയം, ആകുലതകൾ, വരാവുന്ന നഷ്ടം ഇതൊക്കെ ഞങ്ങളെക്കൊണ്ടുതന്നെ അക്കമിട്ടു പറയിപ്പിക്കും .
അക്കാര്യങ്ങളെല്ലാം ബാങ്കിങ്ങിലേക്ക് നയിച്ചത് എന്ന അടിക്കുറിപ്പോടെ .

 പിന്നെ അതൊക്കെ എങ്ങനെ മറക്കാനാണ് .

 സ്റ്റാറ്റിസ്റ്റിക്‌സിൽ വളരെ അധികമായി ഉപയോഗിക്കുന്ന ഒരു ആശയമാണ് ഉള്ളത്, ഇല്ലാത്തത് എന്ന രണ്ടു വിപരീത ഗുണങ്ങളുള്ള രണ്ടു ഗണങ്ങളിൽ വസ്തുക്കളെ, ആളുകളെ തിരിക്കൽ .

 മാഷ് അത് വളരെ ലളിതമായി ഇങ്ങനെ പറയും . 
ലോകത്തിലെ മനുഷ്യരെ മുഴുവൻ രണ്ടാക്കിത്തിരിക്കാം .

 ഗോപാലൻ എന്നു പേരുള്ളവരും ഗോപാലൻ എന്നു പേരില്ലാത്തവരും .

 തൽക്ഷണം അത്തരമൊരു തരംതിരിക്കലിന്റെ അനന്തസാധ്യതകൾ മുമ്പിൽ തെളിയും .

 വസ്തുക്കളിൽ തിന്നാൻ പറ്റുന്നത്, ഇല്ലാത്തത്, ഉപയോഗ്യമായവ, അല്ലാത്തവ, താമസിക്കാൻ പറ്റുന്നയിടങ്ങൾ, അല്ലാത്തവ .

 വിശ്വ സിക്കാൻ കൊള്ളുന്ന മനുഷ്യർ, അല്ലാത്തവർ .

 അങ്ങനെയങ്ങനെ .
ഒരു ചിന്തയുടെയോ ഉദാഹരണത്തിന്റെയോ സാന്ദർഭികമായ ഉപയോഗത്തിനപ്പുറമുള്ള അനേകമാനങ്ങളിലേക്ക് കുട്ടികളെ കൊണ്ടുപോയി അവരിൽ ഒരു ഗവേഷണമനോഭാവം ഉണ്ടാക്കാൻ അദ്ദേഹം ശ്രമിക്കുന്നു .

 ഇതിനു കഴി വുള്ള അധ്യാപകർ തുലോം വിരളമാണ് എന്നറിയുമ്പോഴാണ് സുശീലൻമാഷ് ഒരു മന്ദസ്മിത ത്തോടെ ഓർമകളിൽ നിറഞ്ഞു നിൽക്കുന്നത് .

 മാഷിന്റെ വിദ്യാർഥികളിലൊരാളാവാൻ കഴിഞ്ഞതിൽ ഞാനേറെ അഭിമാനിക്കുന്നു .

 ഇതുപോലെ അനേകം മഹാനുഭാവരുടെ ശിഷ്യയാവാൻ കഴിഞ്ഞതാണ് ജീവിതത്തിലെ പുണ്യം .
പുതുക്കാട് പ്രജ്യോതി നികേതന്‍ കോളേജില്‍ സ്റ്റാറ്റിസ്റ്റിക്‌സ് അസി .

