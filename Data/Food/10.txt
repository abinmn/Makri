                    
-----------------------------------                    

Domain: Food                    

Paper: Mathrubhumi                    

-----------------------------------                 

അങ്ങനെ അത് സംഭവിച്ചു.

 എന്റെ പ്രാര്‍ത്ഥന ഒന്നും കേള്‍ക്കാതെ ദൈവം ഭീകരമായി കാലുമാറി.

 അതെ.

 ഞാന്‍ രണ്ടാം ക്ലാസ്സില്‍ തോറ്റു.

 അതറിഞ്ഞ ദിവസം സ്‌കൈലാബ് വീണു ലോകം അവസാനിച്ചെങ്കില്‍ എത്ര നന്നായേനെ.

 ഡല്‍ഹി ഭീകരവാദികള്‍ സ്‌കൂള്‍ തകര്‍ത്തെങ്കില്‍ അന്ന് ഞാന്‍ വളരെയേറെ സന്തോഷിച്ചേനെ.

 അതൊന്നും സംഭവിച്ചില്ലെന്നു മാത്രമല്ല നാണംകെട്ടത് മിച്ചം.

 അന്നു സംഭവിച്ചത് മറ്റു പലതുമാണ്.
വേനല്‍ അവധി കഴിഞ്ഞു സ്‌കൂള്‍ തുറന്ന ദിവസം സദാശിവന്‍ ചേട്ടന്‍ ഒന്നുമറിയാത്ത പോലെ എന്നെ സ്‌കൂളില്‍ കൊണ്ട് വിട്ടു.

 വഴിയില്‍ സൈക്കിള്‍ റിക്ഷയില്‍ ഇരുന്നു ചേട്ടനും ചേച്ചിയും ഞാന്‍ കേള്‍ക്കാതെ എന്തോ കുശുകുശുക്കുന്നുണ്ടായിരുന്നു.

 എന്നെപ്പറ്റി എന്തോ ആണ്.

 ചേട്ടന്റെ മുഖം കാണുമ്പോള്‍ അറിയാം.

 എന്തായാലും റിക്ഷയില്‍ നിന്നും ഇറങ്ങി ഞാന്‍ നേരെ എന്റെ പഴയ ക്ലാസ്സില്‍ - രണ്ടാം ക്ലാസ്സില്‍ പോയി ഇരുന്നു.

 ചെല്ലുമ്പോള്‍ ക്ലാസ്സില്‍ മൊത്തം വേറെ ഏതോ പിള്ളേര്‍ പേടിച്ചു കൂട്ടം കൂട്ടമായി ഇരിക്കുന്നു.

 അറിയാവുന്ന ആരും ഇല്ല.

 ആയിക്കോട്ടെ, ഞാന്‍ കരുതി.

 ചിലപ്പോള്‍ മൂന്നാം ക്ലാസ്സില്‍ ഇങ്ങനെയൊക്കെ ആയിരിക്കും കാര്യങ്ങള്‍.

 ലോകത്ത് നമ്മുക്കറിയാത്ത ഒരുപാടു കാര്യങ്ങള്‍ ഉണ്ടല്ലോ. 
ക്ലാസ്സില്‍ രെജിസ്റ്ററില്‍ നിന്നും പേര് വിളിച്ചപ്പോള്‍ എന്റെ പേര്‍ വിളിച്ചില്ല.

 സാധാരണ എന്റെ പേര്‍ ആദ്യം വരുന്നതാണ്.

 ഞാന്‍ ചെറുതായൊന്നു കൈ പൊക്കി ഒച്ച പൊങ്ങാതെ പറഞ്ഞു, 'ടീച്ചര്‍ എന്റെ പേരു വിളിച്ചില്ല.' ടീച്ചര്‍ കണ്ണുയര്‍ത്തി എന്നെ നോക്കി.

 പിന്നെ ഒന്നും മിണ്ടാതെ താഴോട്ടു നോക്കി എഴുത്ത് തുടര്‍ന്നു.

 ഞാന്‍ പതുക്കെ തല ചരിച്ചു അങ്ങോട്ടും ഇങ്ങോട്ടും നോക്കി.

 എന്റെ വലതു വശത്ത് കരിക്കട്ട പോലെ കറുത്ത ഒരു കുട്ടി ഇരുന്നു നടരാജ് പെന്‍സിലിന്റെ മൂട് കടിച്ചു തിന്നുന്നു.

 ഇടതു വശത്ത് ഒരു മൈ ഡിയര്‍ കുട്ടിച്ചാത്തന്‍ സ്റ്റൈല്‍ മുടി ചീകിയ തടിയന്‍ ഷര്‍ട്ട് ഒരു കൈ കൊണ്ടു പൊക്കി മറ്റേ കൈ കൊണ്ട്  വയര്‍ ചൊറിയുന്നു.

'യൂ സ്റ്റാന്‍ഡ് അപ്പ്.

 ടേക്ക് യുവര്‍ ബാഗ് ആന്‍ഡ് വാട്ടര്‍ ബോട്ടില്‍ ആന്‍ഡ് കം വിത്ത് മി', ടീച്ചര്‍ എന്റെ അടുത്ത് വന്നു പറഞ്ഞു.

 എനിക്ക് ഒന്നും മനസിലായില്ല.

 എന്തോ പ്രശ്നമുണ്ട്.

 പ്രൈമറി ടീച്ചര്‍മാര്‍ വഴക്ക് പറയുമ്പോഴാണ് സാധാരണ ഇംഗ്ലീഷ് പറയുക.

 മിഴിച്ചു നോക്കി നില്‍ക്കുന്ന എന്നോടായി ടീച്ചര്‍ വീണ്ടും പറഞ്ഞു 'കൊച്ചെ, ബാഗും പാത്രങ്ങളുമെടുത്തു എന്റെ കൂടെ വാ.

 എന്ത് പറഞ്ഞാലും ചുമ്മാ മിഴിച്ചു നോക്കും''.

 അങ്ങനെ ആദ്യ ദിവസം തന്നെ ടീച്ചര്‍ എന്നെ പിടിച്ചു പുറകിലെ ബെഞ്ചില്‍ കൊണ്ട് ചെന്നിരുത്തി.

 ആ, കൊള്ളാമല്ലോ.

 എനിക്കറിയാവുന്ന പഴയ ക്ലാസ്സിലെ മൂന്ന് പേര്‍ ആ ബെഞ്ചില്‍ ഉണ്ട്.

 എന്നാല്‍ എല്ലാരും വിഷണ്ണരായി ഇരിക്കുവാണ്.

 ആരും ഒന്നും മിണ്ടുന്നില്ല.

 ഞാന്‍ എല്ലാവരെയും നോക്കി ചിരിച്ചു.

 എന്നാല്‍ ആരും എന്നെ നോക്കി ചിരിച്ചില്ല. 
ഇങ്ങനെ ഒന്നോ രണ്ടോ ആഴ്ച പോയിക്കാണും.

 ചിലപ്പോള്‍ മാതാപിതാക്കള്‍ പറഞ്ഞത് കൊണ്ടാവണം, എന്റെ ചേച്ചിയും ചേട്ടനും ഇതേപ്പറ്റി എന്നോട് ഒന്നും മിണ്ടിയില്ല.

 പക്ഷെ എനിക്ക് എവിടെയോ എന്തോ ഒരിത്.

  ക്ലാസ്സില്‍ ചോദ്യം ചോദിക്കുന്ന ടീച്ചര്‍മാര്‍ ഞങ്ങളുടെ ബഞ്ചിനെ മാത്രം ഒഴിവാക്കും.

 ഞങ്ങളോട് ചോദിക്കില്ല.

 സുഖമുള്ള ഏര്‍പ്പാട് ആണെങ്കിലും ഒരു രണ്ടാനമ്മനയം പോലെ.

 പഴയ രണ്ടാം ക്ലാസിലെ കൂട്ടുകാരെ ഒന്നും കാണാനുമില്ല.

 അവരെല്ലാം എവിടെ പോയി.

 എന്തോ ഒരു പ്രശ്നമുണ്ട്.

 ടെക്സ്റ്റ് ബുക്ക് ഒക്കെ പഠിക്കുമ്പോള്‍ ഒരു എളുപ്പം.

