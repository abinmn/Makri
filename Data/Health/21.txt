                    
-----------------------------------                    

Domain: Health                    

Paper: Mathrubhumi                    

-----------------------------------                 

അറുപത്തിയെട്ടു വർഷംമുമ്പാണ് വടകര മൊകേരിയിലെ നാട്ടുപ്രമാണിയായിരുന്ന സി.എച്ച്.

 അനന്തൻ തന്റെ ഉടമസ്ഥതയിലുള്ള വലിയ മഞ്ചൽ അയൽക്കാരനായ യുവഡോക്ടർക്ക് സമ്മാനമായി നൽകുന്നത്.

 മൊകേരി ടൗണിന്റെ ഹൃദയഭാഗത്തുള്ള ക്ലിനിക്കിലേക്ക് കിടപ്പിലായ രോഗികളെ എത്തിക്കാനും തിരികെക്കൊണ്ടുപോവാനുമായിരുന്നു ആ മഞ്ചൽ വിട്ടുനൽകിയത്.
മഞ്ചലേറ്റി ആളുകളെ കൊണ്ടുപോവുന്നതിന് പ്രദേശവാസികളായ നാലു ചെറുപ്പക്കാരെയും അദ്ദേഹം ഏർപ്പാടാക്കിയിരുന്നു.

 കുറുമ്പ്രനാട് താലൂക്കിൽ ആദ്യമായി എം.ബി.ബി.എസും ഹൗസ് സർജൻസിയും പാസ്സായി പ്രാക്ടീസിനെത്തിയ ഡോക്ടർ പി.പി.

 പദ്‌മനാഭന്റെ ‘മോഹന’ ക്ലിനിക്കിൽ രാവിലെ ഏഴുമണിമുതൽ ഉച്ചയ്ക്ക് രണ്ടുവരെയായിരുന്നു പരിശോധനാസമയം.

 ഉച്ചയ്ക്കുശേഷം തന്റെ ഏക്കറുകളോളംവരുന്ന വിശാലമായ ഭൂമിയിൽ അദ്ദേഹം കൃഷിയിൽ മുഴുകും.

 വൈദ്യുതി വന്നുതുടങ്ങിയിട്ടില്ലാത്തതിനാൽ ആദ്യകാലത്ത് വലിയ ജനറേറ്റർ ഉപയോഗിച്ചാണ് ക്ലിനിക്കിലേക്കും വീട്ടിലേക്കും വെളിച്ചമെത്തിച്ചത്.
പട്ടാളം ഉപയോഗശേഷം ലേലംചെയ്യവെ ആയിരത്തിയഞ്ഞൂറു രൂപയ്ക്ക് സ്വന്തമാക്കിയ പഴയ വില്ലീസ് ജീപ്പിലായിരുന്നു കിടപ്പിലായ രോഗികളുടെ വീടുകളിലേക്കുള്ള യുവഡോക്ടറുടെ സഞ്ചാരം. മൊകേരിയിൽ മോഹന ക്ലിനിക്‌ നടത്തിയ പപ്പുഡോക്ടറുടെ കാര്യത്തിൽ എന്താണിത്ര പുതുമയെന്ന് ആലോചിക്കാൻവരട്ടെ; അറുപത്തിയഞ്ചു വർഷത്തോളം നീണ്ട ആതുരശുശ്രൂഷയ്ക്കുശേഷം തന്റെ തൊണ്ണൂറാം വയസ്സിലാണ് ഭിഷഗ്വരരിലെ ഈ കാരണവർ തന്റെ കർമപഥത്തിന് ഔദ്യോഗിക വിരാമമിട്ടതെന്നതിലാണ് അതിന്റെ സവിശേഷത.
അദ്ദേഹത്തിന്റെ ക്ലിനിക്‌ പ്രവർത്തിച്ച മുക്കാൽനൂറ്റാണ്ടോളം പഴക്കമുള്ള മൊകേരിയിലെ കെട്ടിടം ഇപ്പോഴും കാലത്തെ തോൽപ്പിച്ചുകൊണ്ട് അവിടെ നിലകൊള്ളുന്നുണ്ട്.

 പഴയ ചികിത്സാകേന്ദ്രത്തിന് പകരം വീട്ടുപകരണങ്ങൾ വിൽക്കുന്ന കടയായി അതു മാറിയെന്നുമാത്രം.

 മൊകേരിയിൽനിന്ന് ബെംഗളൂരുവിലേക്കും അവിടെനിന്ന് പയ്യോളിയിലേക്കും ഒടുവിൽ പാലാഴിയിലേക്കും പറി ച്ചുനടപ്പെട്ട പി.പി.

 പദ്‌മനാഭന് ഇപ്പോൾ വയസ്സ് തൊണ്ണൂറ്റിനാല്.

 പാലാഴിയിലെ ‘ചിദംബരം’ വീട്ടിൽ വിശ്രമജീവിതം നയിക്കുന്ന പച്ചമനുഷ്യൻ ശതകത്തിന്റെ പടിവാതിലിലെത്തിയിട്ടും ഓർമകൾക്കിന്നും പതിനാറിന്റെ ചെറുപ്പമാണ്.
ഇന്നത്തെപ്പോലെ അധികം ഡോക്ടർമാരില്ലാത്ത കാലത്തേക്ക് ഓർമകളുടെ കുതിരകൾ പൂട്ടിയ തേര് പതിയെ സഞ്ചരിക്കുമ്പോൾ ആ വയോധികന്റെ കണ്ണുകളിൽ മങ്ങാത്ത തിളക്കം പ്രകടമായിരുന്നു.