                    
-----------------------------------                    

Domain: Health                    

Paper: Mathrubhumi                    

-----------------------------------                 

മയസ്തീനിയ ഗ്രാവിസ് എന്നു കേൾക്കുമ്പോഴേ പലരും ചിന്തിക്കുന്നത് അമിതാഭ് ബച്ചനെക്കുറിച്ചായിരിക്കും.

 ഈ അപൂർവ രോഗം ബാധിച്ച പേരുകേട്ട ഇന്ത്യക്കാരനാണ് അദ്ദേഹം.

 ബ്രിട്ടീഷ് നടൻ സർ ലോറൻസ് ഒലീവിയർ, ഇന്ത്യൻ സാഹിത്യകാരൻ വിജയ് തെൻഡുൽക്കർ എന്നിവരും ഈ രോഗം ബാധിച്ചവരാണ്.

 നാഡികളെയും പേശികളെയും ബാധിക്കുന്ന ഒരു ഓട്ടോ ഇമ്യൂൺ രോഗമാണ് മയസ്തീനിയ ഗ്രാവിസ്.
ശരീരത്തിന്റെ ചലനത്തിനായി സഹായിക്കുന്ന അസ്ഥികളുമായി ബന്ധപ്പെട്ടിട്ടുള്ള പേശികൾക്ക് തളർച്ചയുണ്ടാക്കുന്നതാണ് ഈ രോഗം.

 നാഡികളും പേശികളും തമ്മിൽ ശരിയായ രീതിയിൽ വിനിമയം നടക്കാത്തതുമൂലം ശരിയായ രീതിയിൽ പേശികൾ ചുരുങ്ങാതിരിക്കുകയും അത് പേശികളുടെ തളർച്ചയ്ക്ക് കാരണമാവുകയും ചെയ്യും.

 ലോക ജനസംഖ്യയിൽ ഒരുലക്ഷം പേരിൽ പത്തു മുതൽ ഇരുപതു വരെ പേർക്ക് ഈ രോഗമുണ്ടാകാം.
സ്ത്രീകളേയും പുരുഷന്മാരേയും ഈ രോഗം ബാധിക്കാമെങ്കിലും കൂടുതലായി കാണുന്നത് സ്ത്രീകളിലാണ്.

 ഏതു പ്രായത്തിൽ വേണമെങ്കിലും ഈ രോഗമുണ്ടാകാം.

 സാധാരണയായി 40 വയസ്സിന് മുകളിലുള്ളവരിലാണ് ഈ രോഗം ഉണ്ടാകുന്നത്.

 സ്ത്രീകൾ മുതിർന്ന പ്രായത്തിലേക്ക്‌ എത്തുമ്പോഴും പുരുഷന്മാരിൽ അറുപത് വയസ്സിലോ അതിനു മുകളിലോ പ്രായത്തിലെത്തുമ്പോഴുമാണ് രോഗം കാണപ്പെടുന്നത്. 
ഓട്ടോ ഇമ്യൂൺ രോഗം എന്നതിന് അപ്പുറം ജീനുകളിലെ ജനിതക മാറ്റങ്ങൾ മൂലം ജനിക്കുന്ന കാലം മുതലേ ഈ രോഗത്തിനുള്ള കാരണങ്ങൾ ശരീരത്തിൽ കാണപ്പെടാം.

 നാഡികളും പേശികളും തമ്മിലുള്ള വിനിമയത്തിലെ തകരാർ മൂലം പേശികളിലെ കോശങ്ങൾക്ക് ശരിയായ രീതിയിൽ സന്ദേശങ്ങൾ ലഭിക്കാതെ പോകുകയും അവ ചുരുങ്ങിപ്പോകുകയുമാണ് ചെയ്യുന്നത്. 
ലക്ഷണങ്ങൾ
പ്രവൃത്തികൾ ചെയ്യുന്നതിന് അനുസരിച്ച് ക്ഷീണം വർധിക്കുകയും വിശ്രമിക്കുമ്പോൾ സ്ഥിതി മെച്ചപ്പെടുകയും ചെയ്യുന്നതാണ് മയസ്തീനിയ ഗ്രാവിസിന്റെ പ്രധാന ലക്ഷണം. 
 കൺപോളകൾ തൂങ്ങിപ്പോകുക, സംസാരിക്കാൻ പ്രയാസം അനുഭവപ്പെടുക, മുഖത്തിന് തളർച്ചയുണ്ടാകുക, പടികൾ കയറാനും സാധനങ്ങൾ എടുത്തുയർത്താനും പ്രയാസം നേരിടുക, പേശികളുടെ തളർച്ചമൂലം ശ്വാസമെടുക്കാൻ പ്രയാസം നേരിടുക, ആഹാരം ചവയ്ക്കാനും വിഴുങ്ങാനും പ്രയാസം നേരിടുക, തളർച്ച, ശബ്ദം പരുക്കനാകുക, വസ്തുക്കൾ ഇരട്ടിയായി കാണുക തുടങ്ങിയവയാണ് മറ്റ് ലക്ഷണങ്ങൾ. എല്ലാ ലക്ഷണങ്ങളും ഒരു രോഗിയിൽ കാണപ്പെടണമെന്നില്ല.

 പേശികളുടെ തളർച്ച ദിവസംതോറും മാറി വന്നേക്കാം.

 എന്നാൽ, ചികിത്സിക്കാതിരുന്നാൽ ലക്ഷണങ്ങൾ വർധിക്കും. 
രോഗനിർണയം
രോഗിയുടെ വിശദമായ ചരിത്രം, ശാരീരിക പരിശോധനകൾ, നാഡീ പരിശോധനകൾ എന്നിവയിലൂടെയാണ് മയാസ്തീനിയ ഗ്രാവിസ് രോഗം കണ്ടെത്തുന്നത്.

 പ്രതികരണങ്ങൾ പരിശോധിക്കുക, പേശികളുടെ തളർച്ച, സ്ഥിതി, കണ്ണുകൾ ശരിയായ രീതിയിൽ ചലിക്കുന്നുണ്ടെന്ന് ഉറപ്പുവരുത്തുക, ശരീരത്തിലെ വിവിധ ഭാഗങ്ങളിലെ പ്രതികരണങ്ങൾ, ചലനശേഷി എന്നിവ കണക്കിലെടുത്താണ് രോഗനിർണയം നടത്തുന്നത്. 
നാഡികളുടെ പ്രതികരണം അറിയുന്നതിനായി പല തവണ പരിശോധനകളും ആന്റിബോഡികളുടെ സാന്നിധ്യം അറിയാൻ രക്തപരിശോധനയും എഡ്രോഫോണിയം ക്ലോറൈഡ് ഉപയോഗിച്ചുള്ള ടെൻസിലോൺ പരിശോധനയും നടത്തും.

 എഡ്രോഫോണിയം കുത്തിവയ്പ് എടുക്കുമ്പോൾ മയാസ്തീനിയ ഗ്രാവിസ് രോഗികളിൽ പേശികൾ ശക്തമാകും.

 കൂടാതെ, തൈമസിൽ മുഴകൾ ഇല്ലെന്ന് ഉറപ്പുവരുത്താൻ സി.ടി.

 സ്കാൻ അല്ലെങ്കിൽ, എം.ആർ.ഐ.

 സ്കാൻ നടത്തണം. 
ചികിത്സകൾ
മയസ്തീനിയ ഗ്രാവിസ് പൂർണമായും സുഖപ്പെടുത്താനാവില്ലെങ്കിലും ചികിത്സയിലൂടെ ഗുണം ലഭിക്കും.

 രോഗലക്ഷണങ്ങൾ മരുന്നുകൾ വഴി നിയന്ത്രിക്കുകയും രോഗപ്രതിരോധ സംവിധാനം മികച്ച രീതിയിലാണെന്ന് ഉറപ്പുവരുത്തുകയും ചെയ്താൽ മിക്ക രോഗികളിലും രോഗം കുറയുന്നതായി കണ്ടിട്ടുണ്ട്. സ്റ്റിറോയ്ഡുകൾ, രോഗപ്രതിരോധത്തെ തടയുന്നതിനുള്ള മരുന്നുകൾ എന്നിവയാണ് ഉപയോഗുന്നത്.
അസാധാരണമായ രോഗപ്രതിരോധ പ്രതികരണങ്ങൾ കുറയ്ക്കുന്നതിന് ഇവ സഹായിക്കും.

 കോളിനെസ്റ്റേയ്‌സ് ഇൻഹിബിറ്ററുകൾ ഉപയോഗിക്കുന്നത് നാഡികളും പേശികളും തമ്മിലുള്ള വിനിമയം വർധിപ്പിക്കാൻ സഹായിക്കും. ശരീരത്തിലെ രോഗപ്രതിരോധ ശേഷിയുമായി ബന്ധപ്പെട്ടു കിടക്കുന്ന ‘തൈമസ് ഗ്രന്ഥി’ ശസ്ത്രക്രിയയിലൂടെ നീക്കം ചെയ്യുന്നത് രോഗപ്രതിരോധ പ്രതികരണങ്ങൾ നിയന്ത്രിക്കുന്നതിനും പേശികളുടെ തളർച്ച കുറയ്ക്കുന്നതിനും സാധിക്കും.
 മയസ്തീനിയ ഗ്രാവിസ് രോഗികളിൽ പത്തു മുതൽ പതിനഞ്ചു ശതമാനം വരെ പേർക്ക് തൈമസിൽ മുഴകൾ കണ്ടേക്കാം.

 കാൻസർ സാധ്യത കുറയ്ക്കുന്നതിനായി ഇവ ശസ്ത്രക്രിയയിലൂടെ നീക്കം ചെയ്യും.

 രോഗിയുടെ തളർച്ച അധികമാകുമ്പോൾ അല്ലെങ്കിൽ, ശസ്ത്രക്രിയ ചെയ്യുന്നതിനു മുമ്പ് പ്ലാസ്മ എക്സ്‌ചേഞ്ച് പ്ലാസ്മ ഫെരേസിസ് നടത്തി വിനാശകരമായ ആന്റിബോഡികൾ രക്തത്തിൽനിന്ന് നീക്കം ചെയ്യാനും കുറഞ്ഞ കാലംകൊണ്ട് പേശികളുടെ ബലം വർധിപ്പിക്കാനും സാധിക്കും.
 ആന്റിബോഡികൾ രൂപപ്പെടുന്നതും അവ പ്രവർത്തനക്ഷമമാകുന്നതും തടയുന്ന ഗ്ലോബുലിൻ ശരീരത്തിലേക്ക്‌ കുത്തിവയ്ക്കുന്ന രീതിയും മയസ്തീനിയ ഗ്രാവിസ് രോഗികളുടെ ചികിത്സയിൽ ഉപയോഗിക്കാറുണ്ട്.

  ആവശ്യത്തിന് വിശ്രമം, സമ്മർദം ഒഴിവാക്കുക, ചൂട് അടിക്കുന്നത് കുറയ്ക്കുക എന്നിങ്ങനെ ജീവിത സാഹചര്യങ്ങളിൽ മാറ്റം വരുത്തുന്നത് മയസ്തീനിയ ഗ്രാവിസ് രോഗികളുടെ ലക്ഷണങ്ങൾ നിയന്ത്രിച്ചു നിർത്തുന്നതിന് സഹായകമാണ്.
 രോഗലക്ഷണങ്ങൾ ഒഴിവാക്കുന്നതിനായി ജീവിതശൈലിയിൽ മാറ്റങ്ങൾ വരുത്തേണ്ടതുണ്ട്.

 ഏറെനേരം വിശ്രമിക്കുന്നതും ക്ലേശമുള്ള കാര്യങ്ങൾ ഒഴിവാക്കുന്നതും ചൂടേൽക്കാതിരിക്കുന്നതും രോഗശമനത്തിന് സഹായിക്കും.

 ചില രോഗികളിൽ രോഗം കുറയുന്നതോടെ ചികിത്സ ഒഴിവാക്കാം.
മയസ്തീനിയ ഗ്രാവിസിന്റെ 
സങ്കീർണതകൾ
ഏറ്റവും അപകടകരമായ മയസ്തീനിക് ആപത്ഘട്ടങ്ങളിൽ ഒന്ന് ശ്വാസതടസ്സമാണ്.

 ഇത് ജീവനുതന്നെ ഭീഷണിയായേക്കാം.

 രോഗികളിൽ ഓട്ടോ ഇമ്യൂൺ രോഗങ്ങളായ ലൂപ്പസ്, സന്ധിവാതം എന്നിവ ഉണ്ടാകാനുള്ള സാധ്യതയുണ്ട്. ഗുരുതരമായ അവസ്ഥയാണ് മയസ്തീനിയ ഗ്രാവിസ് എന്നതിനാൽ ദീർഘകാലത്തേക്ക്‌ ഇവയുടെ ചികിത്സ വേണ്ടിവരും.
ചില രോഗികളിൽ പരിമിതമായ രീതിയിലായിരിക്കും രോഗലക്ഷണങ്ങൾ, എന്നാൽ, ചിലർക്ക്‌ രോഗാതുരത മൂലം വീൽച്ചെയറിനെ അഭയം പ്രാപിക്കേണ്ട അവസ്ഥ വരും.

 നേരത്തെയും ശരിയായ രീതിയിലുള്ളതുമായ ചികിത്സ മിക്കവരിലും രോഗത്തിന്റെ ആധിക്യം കുറയ്ക്കുകയും രോഗം വർധിക്കുന്നത് തടയുകയും ചെയ്യും.