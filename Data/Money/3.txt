                    
-----------------------------------                    

Domain: Money                    

Paper: Mathrubhumi                    

-----------------------------------                 

ന്യൂഡൽഹി: ഇന്ത്യൻ റെയിൽവേയ്ക്ക് കീഴിലുള്ള ഐ.ആർ.സി.ടി.സി.

 എന്ന പൊതുമേഖലാ സ്ഥാപനത്തിന്റെ ഓഹരി വിറ്റഴിക്കാൻ കേന്ദ്ര ധനമന്ത്രാലയം നടപടികൾ ആരംഭിച്ചു.

 ഇന്ത്യൻ റെയിൽവേ കാറ്ററിങ് ആൻഡ് ടൂറിസം കോർപ്പറേഷ(ഐ.ആർ.സി.ടി.സി.)ന്റെ പ്രാഥമിക ഓഹരി വില്പന (ഐ.പി.ഒ.) യ്ക്കായി രജിസ്ട്രാറെ നിയമിക്കാൻ ഇൻവെസ്റ്റ്‌മെന്റ് ആൻഡ് പബ്ലിക് അസറ്റ് മാനേജ്‌മെന്റ് വകുപ്പ് താത്പര്യപത്രം ക്ഷണിച്ചതോടെയാണ് ഇത്. 
ട്രെയിൻ ടിക്കറ്റുകൾ ഓൺലൈനിലൂടെ ലഭ്യമാക്കുന്ന ഐ.ആർ.സി.ടി.സി.

 ഇന്ത്യയിലെ ഏറ്റവും വലിയ ഇ-കൊമേഴ്‌സ് കമ്പനികളിലൊന്നായി വളർന്നുകഴിഞ്ഞു.

 റെയിൽവേ ടിക്കറ്റ് ബുക്കിങ്ങിന്റെ 60 ശതമാനവും ഇപ്പോൾ ഐ.ആർ.സി.ടി.സി.യാണ് കൈകാര്യം ചെയ്യുന്നത്.

 ഭക്ഷ്യ വിതരണം, ടൂറിസം എന്നീ ബിസിനസുകളിലും സജീവമാണ്. 
ട്രെയിൻ ടിക്കറ്റ് ബുക്ക് ചെയ്യുമ്പോഴുള്ള സേവന നിരക്കാണ് കമ്പനിയുടെ പ്രധാന വരുമാന സ്രോതസ്സ്.

 ഇതിനു പുറമെ ‘റെയിൽ നീർ’ കുപ്പിവെള്ളം വിറ്റും കാശുണ്ടാക്കുന്നുണ്ട്.

 ട്രെയിനുകളിലെ ഭക്ഷ്യവിതരണം, പുറമേയുള്ള കാറ്ററിങ് സംരംഭകരിൽ നിന്നുള്ള ലൈസൻസ് ഫീസ് എന്നിവയാണ് മറ്റു വരുമാന മാർഗങ്ങൾ. 
പ്രതിദിനം 12 ലക്ഷത്തിലേറെ ട്രെയിൻ ടിക്കറ്റുകളാണ് ഐ.ആർ.സി.ടി.സി.

 വെബ്‌സൈറ്റിലൂടെയും മൊബൈൽ ആപ്പിലൂടെയും ബുക്ക് ചെയ്യപ്പെടുന്നത്.

 2015-16 സാമ്പത്തിക വർഷത്തെ കണക്ക് അനുസരിച്ച് മൊത്തം 24,022 കോടി രൂപയുടെ ട്രെയിൻ ടിക്കറ്റുകൾ കമ്പനി വിറ്റഴിച്ചു.

 വരുമാനമാകട്ടെ 32 ശതമാനം ഉയർന്ന് 1,506 കോടി രൂപയിലെത്തിയിട്ടുണ്ട്.

 2016-17 സാമ്പത്തിക വർഷം ഇതു വൻതോതിൽ ഉയർന്നിട്ടുണ്ടാകുമെന്നാണ് പ്രാഥമിക നിഗമനം. 
ഐ.ആർ.സി.ടി.സി.യുടെ എത്ര ശതമാനം ഓഹരികൾ വിറ്റഴിക്കുമെന്ന് അറിവായിട്ടില്ല.

 എന്നാൽ, ഈ സാമ്പത്തിക വർഷം തന്നെ ഓഹരി വില്പന പൂർത്തിയാക്കുമെന്നാണ് സൂചന.

 റെയിൽവേ ബജറ്റ് പൊതുബജറ്റിൽ ലയിപ്പിച്ചതിന് പിന്നാലെയാണ് റെയിൽവേ സംരംഭങ്ങളുടെ ഓഹരി വിറ്റഴിക്കാൻ കേന്ദ്രം നീക്കം ശക്തമാക്കിയത്. 
ഐ.ആർ.സി.ടി.സി.ക്ക്‌ പുറമെ റെയിൽവേയുടെ അനുബന്ധ സ്ഥാപനങ്ങളായ ഇർകോൺ ഇന്റർനാഷണൽ, റൈറ്റ്‌സ് എന്നിവയുടെ ഓഹരികളും കേന്ദ്രം വിറ്റഴിക്കുകയാണ്.

 മറ്റൊരു അനുബന്ധ സംരംഭമായ ഇന്ത്യൻ റെയിൽവേയ്‌സ് ഫിനാൻസ് കോർപ്പറേഷന്റെ ഐ.പി.ഒ.യ്ക്കായി ഇൻവെസ്റ്റ്‌മെന്റ് ബാങ്കുകളുടെ ചുരുക്കപ്പട്ടിക തയ്യാറാക്കി കഴിഞ്ഞു.