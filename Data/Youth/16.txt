                    
-----------------------------------                    

Domain: Youth                    

Paper: Mathrubhumi                    

-----------------------------------                 

തൃശ്ശൂര്‍: കഴിഞ്ഞ മധ്യവേനലവധിക്കാലത്തെ 33 ദിവസം, ആ 33 പെണ്‍കുട്ടികള്‍ ശരിക്കും അധ്വാനിക്കുകയായിരുന്നു.

 കണ്‍പോളമാത്രം ചലിപ്പിക്കാനുള്ള ശേഷിയോടെ മൂന്ന് കൊല്ലമായി ഒരേ കിടപ്പുകിടക്കുന്ന സഹപാഠിക്കുവേണ്ടി.

 അധ്വാനത്തിനൊടുവില്‍ വിരിഞ്ഞത് 3333 കുടകള്‍.

 തൃശ്ശൂര്‍ ജില്ലയില്‍ മിക്കയിടത്തും കൊണ്ടുനടന്ന് കുട വിറ്റ് പണം ശേഖരിക്കുന്നത് 27 ആണ്‍കുട്ടികള്‍.

 എല്ലാവര്‍ക്കും ഒറ്റച്ചിന്തമാത്രം -ഇങ്ങനെയെങ്കിലും കുറച്ചുപണം സുജിത്തിന്റെ വീട്ടിലെത്തണം.
മുണ്ടത്തിക്കോട് ആര്യമ്പാടം സര്‍വോദയം വൊക്കേഷണല്‍ ഹയര്‍ സെക്കന്‍ഡറി സ്‌കൂളിലെ എന്‍.എസ്.എസ്.

 വൊളന്റിയര്‍മാരാണ് ഈ ജീവകാരുണ്യപ്രവര്‍ത്തനം നടത്തിയത്.

 ഇവര്‍ സ്‌കൂളില്‍ നടത്തിയിരുന്ന 'ഒരു നാണയം ഒരു ജീവന്‍' പദ്ധതിയിലെ തുക നാട്ടിലെ നിര്‍ധനരായ രോഗികള്‍ക്ക് എത്തിച്ചിരുന്നു.

 ആര്യമ്പാടം തുണ്ടത്തില്‍ വീടിനടുത്ത് ഇങ്ങനെ എത്തിയപ്പോഴാണ് അതിദൈന്യതയുടെ മുഖം കുട്ടികള്‍ കണ്ടത്. 
ഒറ്റമുറിവീട്ടില്‍ ഒരു കട്ടിലില്‍ സര്‍വോദയത്തിലെ പൂര്‍വവിദ്യാര്‍ഥി സുജിത്ത് ചലനമില്ലാതെ കിടക്കുന്നു.

 എതിരേ വന്ന വണ്ടിയുടെ ശക്തി കുറയ്ക്കാത്ത വെളിച്ചം ജീവിതം തകര്‍ത്ത ഇരുപതുകാരന്‍.

 മൂന്നുകൊല്ലംമുമ്പ് ചേട്ടന്‍ ശ്രീജിത്തിന്റെ ബൈക്കിനു പിന്നിലിരുന്ന് രാത്രി വീട്ടിലേക്കു വരുമ്പോഴാണ് സംഭവം.

 കണ്ണുതുളച്ചുകയറിയ വെട്ടത്തില്‍, ബൈക്കോടിച്ച ശ്രീജിത്തിന് വണ്ടിയുടെ നിയന്ത്രണംവിട്ടു.

 നേരെ പോയി ഇടിച്ചത് അടുത്ത വൈദ്യുതിത്തൂണില്‍.
പിന്നാക്കം വീണ സുജിത്തിന്റെ തല റോഡില്‍ ശക്തിയോടെ അടിച്ചു.

 തലച്ചോറിന് ക്ഷതം പറ്റി.

 ശ്വാസംമാത്രമുള്ള ജീവിതം.

 അടുത്തിടെയാണ് കണ്‍പോളകള്‍ ചലിപ്പിച്ചുതുടങ്ങിയത്.

 അച്ഛന്‍ രാജന്‍ കൂലിപ്പണിക്കാരന്‍.

 അനിയനുവേണ്ടി പഠനം നിര്‍ത്തി ശ്രീജിത്ത് പെയിന്റുകടയില്‍ പണിക്കുപോയി.

 തൊഴിലുറപ്പുജോലിക്കു പോയിരുന്നത് അമ്മ ഉഷ നിര്‍ത്തി.

 നാള്‍ക്കുനാള്‍ കഷ്ടതയിലേക്കു വീട് നീങ്ങി.

 നാട്ടുകാരും ജനപ്രതിനിധികളും നല്‍കുന്ന സഹായത്താലാണ് ഒരുവിധം പിടിച്ചുനില്‍ക്കുന്നത്.
ഈ അവസ്ഥ കണ്ടാണ് കുട്ടികള്‍ ഇവരെ സഹായിക്കാന്‍ തീരുമാനിച്ചത്.

 തൃശ്ശൂരിലെ ഒരു കുടക്കമ്പനിക്കാര്‍ പരിശീലനം നല്‍കി.

 നാട്ടിലെ കുടുംബശ്രീക്കാര്‍ ജോലിയില്‍ സഹായിച്ചു.

 മാര്‍ക്കറ്റിങ്ങിനെക്കുറിച്ച് സ്‌കൂള്‍ അധികൃതര്‍ ക്ലാസെടുത്തു.

 ഉത്പാദനച്ചെലവ് കഴിഞ്ഞ് 100 രൂപ ഒരു കുടയില്‍ കിട്ടും.

 അങ്ങനെ 3.3 ലക്ഷം രൂപ സുജിത്തിന്റെ വീട്ടിലെത്തും.