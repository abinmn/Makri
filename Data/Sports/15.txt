                    
-----------------------------------                    

Domain: Sports                    

Paper: Mathrubhumi                    

-----------------------------------                 

2002 ലെ യു.എസ്.ഓപ്പണ്‍  പുരുഷ ഫൈനലാണ്.

 ഒരു വശത്ത് പതിനാലാം ഗ്രാന്‍ഡ് സ്ലാം കിരീടം നേടി കരിയറിന്റെ സായംകാലം അനശ്വരമാക്കാന്‍ സാക്ഷാല്‍ പീറ്റ് സാംപ്രസ്.

 മറുവശത്ത് ടെന്നീസിലെ സുന്ദര പോരാളി ആന്ദ്രേ അഗാസിയും.

 അന്ന് ഒരിക്കലും തകര്‍ക്കപ്പെടില്ലെന്നു തോന്നിച്ച റെക്കോഡാണ് 14 എന്ന മാന്ത്രിക സംഖ്യ.

 ടെന്നീസ് ലോകത്തിന്റെ നെറുകയില്‍ ഇനി സാംപ്രസ് മാത്രമെന്ന വിലയിരുത്തലുകളാണ് ടെന്നീസ് പണ്ഡിതന്‍മാരും കളിയെഴുത്തിലെ വിശാരദന്‍മാരും നടത്തിയത്.

 അവരെ കുറ്റം പറഞ്ഞിട്ടും കാര്യമില്ല.

 മനുഷ്യ സാധ്യമായ ഒരു കാര്യമായിട്ടല്ല അന്നത്തെ കായിക ലോകം സാംപ്രസിന്റെ നേട്ടത്തെ കണ്ടത്.
കണക്കുകൂട്ടലുകള്‍ എത്ര വേഗമാണ് പിഴക്കുന്നത്.

 സാംപ്രസിന്റെ അസ്തമനത്തിനു മുമ്പുതന്നെ സ്വിറ്റ്സര്‍ലന്‍ഡില്‍ നിന്നും ഒരു സുന്ദരന്‍ പയ്യന്‍ അല്‍പ്പം സ്ത്രൈണത തോന്നിക്കുന്ന മുഖഭാവവുമായി കോര്‍ട്ടില്‍ കവിതയെഴുതി തുടങ്ങിയിരുന്നു
വിംബിള്‍ഡണില്‍ തുടങ്ങിയ വിജയ ഗാഥ റൊളാങ് ഗാരോയിലെ കളിമണ്ണൊഴിച്ചുള്ള മറ്റു ഗ്രാന്‍ഡ് സ്ലാം ടൂര്‍ണമെന്റുകളിലും  റോജര്‍ ഫെഡററെന്ന പ്രതിഭ ആവര്‍ത്തിച്ചതോടെ ടെന്നീസ് പണ്ഡിതന്‍മാര്‍  മൂന്നു നാലു വര്‍ഷം കഴിഞ്ഞപ്പോള്‍ അഭിപ്രായം മാറ്റിയെഴുതിത്തുടങ്ങി- റോജര്‍ ഫെഡറര്‍ എന്ന കോര്‍ട്ടിലെ കവി സാംപ്രസിന്റെ റെക്കോഡ് മറികടന്നാല്‍ അത്ഭുതമൊന്നുമില്ല.

 ടെന്നീസ് ഇത്ര സുന്ദരമായും അനായാസമായും കളിക്കാവുന്ന കളിയാണെന്ന് ലോകത്തിന് കാണിച്ചു കൊടുത്തത് ഫെഡററാണ്.
ഫ്രഞ്ച് ഓപ്പണില്‍ റാഫേല്‍ നഡാലെന്ന സ്പാനിഷ് പോരാളി സ്ഥിരം വഴിമുടക്കിയെങ്കിലും സാംപ്രസിന്റെ റെക്കോഡ് മറികടക്കാന്‍ ഫെഡറര്‍ക്ക് മറ്റു മൂന്നു ഗ്രാന്‍ഡ് സ്ലാമുകള്‍ മതിയായിരുന്നു.

 ഇതിനിടെ 2009  കാലഘട്ടത്തില്‍ ഫെഡററെ നിഷ്പ്രഭനാക്കി നഡാല്‍ കുതിക്കുന്നതും കണ്ടു.എങ്കിലും തിരിച്ചടികളില്‍ പതറാതെ 15 എന്ന മാന്ത്രിക സംഖ്യയില്‍ ഫെഡററെത്തി.

 കിട്ടാക്കനിയായിരുന്നു ഫ്രഞ്ച് ഓപ്പണും ഇതിനിടെ  സ്വന്തമാക്കി.
നഡാലിന്റെയും പിന്നീട് ദ്യോകോവിച്ചിന്റെയും ആന്‍ഡി മറേയുടെയും നാട്ടുകാരനും നിഴലുമായിരുന്ന വാവറിങ്കയുടെയുമൊക്കെ പുറകിലായിപ്പോയ ചരിത്രവും ഫെഡറര്‍ക്കുണ്ട്.

 അവിടെ നിന്നും കഴിഞ്ഞ ജനവരിയില്‍ ഓസ്ട്രേലിയന്‍ ഓപ്പണ്‍ നേടി 18 ഗ്രാന്‍ഡ് സ്ലാം കിരീടങ്ങളുമായി ടെന്നീസിലെ എക്കാലത്തെയും മഹാരഥനായി ഫെഡറര്‍ ഇപ്പോള്‍ തലയെടുപ്പോടെ നില്‍ക്കുകയാണ്.
പീറ്റ് സാംപ്രസുമായി ഗ്രാന്‍ഡ് സ്ലാം കിരീടങ്ങളുടെ എണ്ണത്തില്‍ നഡാല്‍ തുല്യത പാലിക്കാന്‍ തുടങ്ങിയിട്ട് മൂന്ന് വര്‍ഷമായിരുന്നു.

 2014 ലെ ഫ്രഞ്ച് ഓപ്പണ്‍ നേടിയപ്പോള്‍ പതിനാലെന്ന നേട്ടം നഡാലിന് സ്വന്തമായതാണ്.പരിക്കും മങ്ങിയ ഫോമും തളര്‍ത്തിയപ്പോള്‍ നഡാലിനെ കായിക ലോകം എഴുതിത്തള്ളിയെന്നതാണ് വാസ്തവം.

 ഇനിയൊരു തിരിച്ചു വരവ് ഇല്ലെന്ന് പലരും കരുതി.

 നഡാലെന്ന പോരാളിയെ മനസ്സിലാക്കിയിട്ടുള്ളവര്‍ക്കും പോലും എതിരഭിപ്രായമില്ലാതിരുന്ന കാലം. 
അവിടെ നിന്നാണ് യഥാര്‍ത്ഥ പോരാളിയെപ്പോലെ നഡാലിന്റെ തിരിച്ചു വരവ്.

 ഇക്കൊല്ലം ഓസ്ട്രേലിയന്‍ ഓപ്പണിലെ സ്വപ്നതുല്യമായ പ്രകടനത്തോടെ ഫൈനല്‍ വരെയെത്തി.

 അഞ്ചു സെറ്റു പോരാട്ടത്തില്‍ ഫെഡററോട് കലാശക്കളിയില്‍ തോറ്റതില്‍ നിര്‍ഭാഗ്യത്തെയും കൂട്ടു പിടിക്കാം.

 പണ്ടും ഫെഡററും ദ്യോകോവിച്ചുമായുമൊക്കെ പോരാടുമ്പോഴും അഞ്ചാം സെറ്റ് നഡാലിനെ ചതിച്ചിട്ടുണ്ട്.അല്ലെങ്കില്‍ ചിലപ്പോള്‍ ഗ്രാന്‍ഡ് സ്ലാം കിരീട നേട്ടത്തില്‍  ഫെഡറര്‍ക്കും മുന്നില്‍ നഡാല്‍ എത്തിയേനേ എന്നു കരുതുന്നുവരുമുണ്ട്.
ഇക്കുറി ക്ലേ കോര്‍ട്ട് സീസണിലാണ് നഡാല്‍ എതിരാളികള്‍ക്ക് മുന്നറിയിപ്പു നല്‍കിയത്.

 മൂന്നു കിരീടങ്ങളുമായി ഫ്രഞ്ച് ഓപ്പണു മുമ്പു തന്നെ വ്യക്തമായ ആധിപത്യം അദ്ദേഹം സ്ഥാപിച്ചിരുന്നു.

 ഫ്രഞ്ച് ഓപ്പണില്‍ സ്റ്റാന്‍ വാവറിങ്കയടക്കമുളള എതിരാളികളെ തകര്‍ത്ത്   ആധികാരികമായി തന്നെ കിരീടം നേടിയപ്പോള്‍ പുതിയ നേട്ടങ്ങളും നഡാലിന് സ്വന്തമായി.

 പത്താം ഫ്രഞ്ച് ഓപ്പണ്‍ കിരീടത്തിനൊപ്പം പതിനഞ്ചാം ഗ്രാന്‍ഡ് സ്ലാം കിരീടവും.

 സാംപ്രസിനെ പിന്തള്ളി ഗ്രാന്‍ഡ് സ്ലാം കിരീട നേട്ടത്തില്‍ നഡാല്‍ ഒറ്റയ്ക്ക് രണ്ടാമാനായി.

 2002 സെപ്തംബറിലെ സാംപ്രസിന്റെ റെക്കോഡ് ഒരിക്കല്‍ക്കൂടി തകര്‍ന്നു.
ഫെഡററുടെ 18 ഗ്രാന്‍ഡ് സ്ലാം കിരീടമെന്ന റെക്കോഡ് ഇനി തകര്‍ക്കപ്പെടുമോ .

 ഫെഡററുടെ റെക്കോഡ് തകര്‍ക്കുന്നത് നഡാലായിരിക്കുമോ.

 അതോ പന്ത്രണ്ട് ഗ്രാന്‍ഡ് സ്ലാം കിരീടങ്ങളുമായി നില്‍ക്കുന്ന ദ്യോകോവിച്ച് നഡാലിനെ മറികടന്ന് മുന്നേറുമോ.
അതോ ഇവര്‍ക്കൊക്കെ മുന്നിലെത്താനായി ഒരു ടെന്നീസ് താരം വളര്‍ന്നു വരുന്നുണ്ടോ.

  ഒന്നിനും ഒരു  തീര്‍ച്ചയില്ല.

 ഇതിനൊക്കെ കാലം തന്നെ ഉത്തരം തരുകയേ ഉള്ളൂ.

 റെക്കോഡുകള്‍ തകര്‍ക്കപ്പെടാനുള്ളതാണെന്ന് റെക്കോഡിടുന്നവരൊക്കെ പറയും.

 ഫെഡററുടെയും നഡാലിന്റെയുമൊക്കെ ജീവിത കാലത്ത് തന്നെ അവരുടെ റെക്കോഡ് മറ്റൊരു താരം മറികടക്കുന്നതു കാണാനുള്ള അവസരം അവര്‍ക്കുണ്ടാകുമോ .

 കാലമെന്ന മായക്കാരന്‍ അതിനുള്ള ഉത്തരം എന്നെങ്കിലും തരും.
അതിനിടയിലും  നമുക്കു കാണാന്‍ കഴിഞ്ഞ നിത്യമായ ചില സത്യങ്ങളുണ്ട്.

 ഫെഡററെന്ന ഇതിഹാസ താരത്തിന്റെ കാലഘട്ടത്തില്‍ ജീവിക്കാന്‍ കഴിഞ്ഞു.

 കളിമണ്‍ കോര്‍ട്ടിലെ ചക്രവര്‍ത്തി പദത്തിനൊപ്പം  തന്നെ ഒരിക്കലും തളരാത്ത പോരാട്ട വീര്യത്തിന്റെ ആള്‍രൂപമാണെന്ന് നഡാല്‍ തെളിയിക്കുന്നത് കണ്‍മുമ്പില്‍ കണ്ടു.
ഫെഡററുടെയും നഡാലിന്റെയും നിഴലില്‍ നിന്നു മാറി ദ്യോകോവിച്ച് ടെന്നീസ് ലോകം വാഴുന്നതു കണ്ടു.

 ആന്‍ഡി മറേയും വാവറിങ്കയുമൊക്കെ അവരവരുടെ സിംഹാസനങ്ങള്‍ ഉറപ്പിക്കുന്നതിനും സാക്ഷികളായി.

 ഇത്തരം പോരാളികളെ കാണാന്‍ കഴിയുന്നത് കായിക പ്രേമികളുടെ ഭാഗ്യമല്ലേ.