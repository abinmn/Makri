                    
-----------------------------------                    

Domain: Education-Malayalam                    

Paper: Mathrubhumi                    

-----------------------------------                 

ചില വ്യവസ്ഥകളിലെ മാറ്റങ്ങളോടെ, MBBS/BDS അഖിലേന്ത്യാ ക്വാട്ട സീറ്റുകളിലെ പ്രവേശന നടപടികള്‍, www.mcc.nic.in എന്ന വെബ്‌സൈറ്റില്‍, ഇന്നു തുടങ്ങുന്നു.

 NEETUG 2017 ല്‍, MCI/DCI വ്യവസ്ഥകള്‍ പ്രകാരമുള്ള കട്ട് ഓഫ് മാര്‍ക്ക് നേടിയ, ആന്ധ്രപ്രദേശ്, തെലങ്കാന, ജമ്മുകാശ്മീര്‍ സംസ്ഥാനങ്ങളില്‍ നിന്നൊഴികെയുള്ള എല്ലാവര്‍ക്കും കൗണ്‍സിലിംഗില്‍ പങ്കെടുക്കാം.

 ഇതനുസരിച്ച് അണ്‍ റിസര്‍വ്ഡ്/അദേഴ്‌സ് വിഭാഗത്തില്‍ 131 മാര്‍ക്ക് നേടിയവര്‍, UR PH വിഭാഗത്തില്‍ 118 മാര്‍ക്ക് നേടിയവര്‍, SC/ST/OBC വിഭാഗത്തിലെയും ഈ വിഭാഗങ്ങളിലെ PH കാറ്റഗറിയിലെയും 107 മാര്‍ക്കു നേടിയവര്‍ എന്നിവര്‍ക്ക് 15 ശതമാനം AIQ കൗണ്‍സിലിംഗില്‍ പങ്കെടുക്കാം. 
രജിസ്‌ട്രേഷന് രണ്ട് അവസരം
കൗണ്‍സിലിങ്ങില്‍ പങ്കെടുക്കാന്‍ രജിസ്‌ട്രേഷന് രണ്ടു റൗണ്ടുകള്‍ക്കുമുമ്പും അവസരമുണ്ടായിരിക്കും.

 കഴിഞ്ഞവര്‍ഷം, രണ്ടു റൗണ്ട് അലോട്ട്‌മെന്റ് നടന്നെങ്കിലും ആദ്യ റൗണ്ടിനു മുമ്പു മാത്രമേ രജിസ്‌ട്രേഷന്‍ സൗകര്യം ഉണ്ടായിരുന്നുള്ളൂ.

 ആദ്യ റൗണ്ടിനു മുമ്പ് രജിസ്റ്റര്‍ ചെയ്യാന്‍ കഴിയാത്തവയ്ക്ക്, രണ്ടാം റൗണ്ടിനു മുമ്പ് രജിസ്റ്റര്‍ ചെയ്ത്, രണ്ടാം റൗണ്ടില്‍ പങ്കെടുക്കാന്‍ ഈ വര്‍ഷം സൗകര്യമുണ്ടാകും. 
രണ്ടാം റൗണ്ടിനുശേഷം, പ്രവേശനം നേടിയവര്‍ക്ക്, അവരുടെ സീറ്റ് വേണ്ടെന്നുവെച്ച് പോകാന്‍ കഴിയില്ല.

 സ്റ്റേറ്റ് ക്വാട്ടയിലേക്കോ മറ്റ് സ്വകാര്യ കോളേജുകളിലോ പ്രവേശനം നേടുന്നതിന് രണ്ടാം റൗണ്ടില്‍ AIQ ല്‍ പ്രവേശനം നേടിയവര്‍ക്ക് കഴിയില്ല. 
രജിസ്‌ട്രേഷന് MCC വെബ്‌സൈറ്റ്
15 ശതമാനം AIQ ഓണ്‍ലൈന്‍ കൗണ്‍സിലിംഗില്‍ പങ്കെടുക്കാന്‍, വിദ്യാര്‍ത്ഥി ആദ്യം, www.mcc.nic.in എന്ന വെബ്‌സൈറ്റില്‍ രജിസ്റ്റര്‍ ചെയ്യണം.

 NEETUG 2017 ന്റെ അപേക്ഷ CBSE യ്ക്കു നല്‍കിയപ്പോള്‍ അപേക്ഷയില്‍ നല്‍കിയ ചില വിവരങ്ങള്‍ ഈ വേളയില്‍ നല്‍കേണ്ടിവരും.

 അന്നു നല്‍കിയ സ്‌പെല്ലിങ്, നമ്പര്‍ എന്നിവ തന്നെ നല്‍കാന്‍ ശ്രദ്ധിക്കണം.

 ഈ വേളയില്‍ വിദ്യാര്‍ത്ഥിക്ക് പാസ്വേര്‍ഡ് രൂപപ്പെടുത്താം.

 പിന്നീട് ആവശ്യമുള്ളപ്പോള്‍ ഇതുമാറ്റാം.

 ഓണ്‍ലൈന്‍ രജിസ്‌ട്രേഷന് ജൂലായ് 3 മുതല്‍ ജൂലായ് 11 വൈകീട്ട് 5 മണിവരെ സമയമുണ്ടാകും.
ചോയ്‌സ് ഫില്ലിങ് 5 മുതല്‍
രജിസ്‌ട്രേഷന്‍ വിജയകരമായി പൂര്‍ത്തിയാക്കിയശേഷം, ചോയ്‌സ് ഫില്ലിങ് (താല്പര്യങ്ങളുടെ രേഖപ്പെടുത്തല്‍) നടത്താം.

  ജൂലായ് 5 മുതലേ ചോയ്‌സ് ഫില്ലിങ്ങിനുള്ള സൗകര്യം ലഭിക്കൂ.

 ഈ സൗകര്യം ജൂലായ് 12 വൈകീട്ട് 5 മണി വരെ മാത്രമേ ഉണ്ടാകൂ.

 അലോട്ടുമെന്റിനു ലഭ്യമായ കോഴ്‌സുകളുടെയും (MBBS/BDS) കോളേജുകളുടെയും പട്ടിക വിദ്യാര്‍ത്ഥിക്ക് കാണാന്‍ കഴിയും.

 ഇവയില്‍, താല്പര്യമുള്ളവ, വിദ്യാര്‍ത്ഥിക്ക് മുന്‍ഗണന നിശ്ചയിച്ച് തിരഞ്ഞെടുത്ത്, രജിസ്റ്റര്‍ ചെയ്യാം. 
ചോയ്‌സ് നല്‍കുമ്പോള്‍ ശ്രദ്ധിക്കേണ്ടത്
ഏറ്റവും താല്പര്യമുള്ള കോഴ്‌സ്‌കോളേജ് ഓപ്ഷന്‍, ആദ്യത്തെ ചോയ്‌സ് ആയി നല്‍കണം.

 അതു ലഭിക്കുന്നില്ലെങ്കില്‍, പരിഗണിക്കപ്പെടേണ്ടത്, രണ്ടാം ചോയ്‌സ് ആയി നല്‍കണം.

 ഇപ്രകാരം, എത്ര ചോയ്‌സുകള്‍ വേണമെങ്കിലും തിരഞ്ഞെടുത്ത്, വിദ്യാര്‍ത്ഥിക്കു നല്‍കാം.

 പക്ഷേ ഇങ്ങനെ ചെയ്യുമ്പോള്‍ അലോട്ടുമെന്റ് ലഭിച്ചാല്‍ പോകുമെന്നുറപ്പുള്ളവ മാത്രമേ രജിസ്റ്റര്‍ ചെയ്യാവൂ.

 കാരണം, രജിസ്റ്റര്‍ ചെയ്ത ഒരു ചോയ്‌സ് അനുവദിക്കപ്പെട്ടാല്‍, അതു സ്വീകരിക്കാന്‍, വിദ്യാര്‍ത്ഥി ബാധ്യസ്ഥനാണ്.

 സ്വീകരിച്ചില്ലെങ്കില്‍, ഏക അലോട്ടുമെന്റ് നഷ്ടപ്പെടുന്നതാണ്.

 കൂടാതെ തുടര്‍ന്നുള്ള റൗണ്ടില്‍ പങ്കെടുക്കാനും കഴിയില്ല. 
മോക്ക് അലോട്ട്‌മെന്റ് 
ജൂലായ് 11 നകം ഒരു സൂചനാ അലോട്ട്‌മെന്റ് പ്രഖ്യാപിക്കും.

 ഒരു നിശ്ചിത സമയം വരെ രജിസ്റ്റര്‍ ചെയ്തിട്ടുള്ള ചോയ്‌സുകള്‍ പരിഗണിച്ച് വിദ്യാര്‍ത്ഥികള്‍ക്ക് ലഭിക്കാന്‍ സാധ്യതയുള്ള ചോയ്‌സ് എന്തെന്നു വ്യക്തമാക്കുന്ന ഒരു സൂചന നല്‍കാനാണ് ഈ 'മോക്ക് അലോട്ട്‌മെന്റ്'.

 ഇതിന്റെ അടിസ്ഥാനത്തില്‍ വിദ്യാര്‍ത്ഥിക്ക് തന്റെ ചോയ്‌സുകള്‍ പുനഃക്രമീകരിക്കാം.

 പക്ഷേ മോക്ക് അലോട്ടുമെന്റില്‍ കിട്ടുന്ന അലോട്ട്‌മെന്റ് യഥാര്‍ത്ഥ അലോട്ടുമെന്റില്‍ കിട്ടിക്കൊള്ളണമെന്നില്ല.

 ഒരിക്കല്‍ രജിസ്റ്റര്‍ ചെയ്യുന്ന ചോയ്‌സുകള്‍ ജൂലായ് 12 വൈകീട്ട് 5 മണിക്കകം എത്ര തവണ വേണമെങ്കിലും പുനക്രമീകരിക്കാം.

 ജൂലായ് 12 വൈകീട്ട് 5ന് ഹോം പേജിലുള്ള ചോയ്‌സുകളാണ്, ആദ്യ റൗണ്ടു അലോട്ടുമെന്റിനായി പരിഗണിക്കുക.

 ഈ സമയത്തിനുള്ളില്‍ ചോയ്‌സുകള്‍ ലോക്കു ചെയ്യണം.

 ലോക്കിംഗിനുശേഷം അവയില്‍ മാറ്റം വരുത്താന്‍ കഴിയില്ല.

 വിദ്യാര്‍ത്ഥി ഈ സമയത്തിനുള്ളില്‍ 'ലോക്കു' ചെയ്തില്ലെങ്കില്‍, സിസ്റ്റം അത് ലോക്ക് ചെയ്യും. 
ആദ്യ അലോട്ട്‌മെന്റ് 15ന്
ആദ്യ അലോട്ടുമെന്റ് ജൂലായ് 15ന് പ്രഖ്യാപിക്കും.

 അലോട്ട്‌മെന്റ് ലഭിക്കുന്നവര്‍ ജൂലായ് 16നും ജൂലായ് 22 വൈകീട്ട് 5 നും ഇടയ്ക്ക് അലോട്ട്‌മെന്റ് ലഭിച്ച സ്ഥാപനത്തില്‍ ചെന്ന്് പ്രവേശനം നേടണം.

 അവിടെ ഹാജരാക്കേണ്ട രേഖകള്‍ ഏതൊക്കെയെന്ന് MCC വെബ്‌സൈറ്റില്‍ വ്യക്തമാക്കിയിട്ടുണ്ട്.

  
അസല്‍ രേഖകള്‍ ഹാജരാക്കണം
അസ്സല്‍ രേഖകളും അവയുടെ സാക്ഷ്യപ്പെടുത്തിയ പകര്‍പ്പുകളും കൊണ്ടുചെല്ലണം.

 അസല്‍ ഇല്ലെങ്കില്‍ പ്രവേശനം നല്‍കില്ല.

 അസല്‍ വേറൊരു സ്ഥാപനത്തില്‍ സൂക്ഷിച്ചിരിക്കുകയാണെന്നുള്ള സാക്ഷ്യപത്രവും സ്വീകരിക്കുന്നതല്ല.

 രണ്ടാം റൗണ്ടില്‍ പങ്കെടുക്കാനുള്ള താല്പര്യം (ഉണ്ടോ ഇല്ലയോ  എന്ന്) ഈ വേളയില്‍ നല്‍കേണ്ടതുണ്ട്.

 നിശ്ചിത സമയ പരിധിക്കുള്ളില്‍ പ്രവേശനം നേടാത്തവര്‍ക്ക് സീറ്റ് നഷ്ടപ്പെടും.

 തുടര്‍ന്നുള്ള റൗണ്ടില്‍ പങ്കെടുക്കാനാവില്ല. 
രണ്ടാം റൗണ്ട് ആഗസ്ത് 1 മുതല്‍
ആദ്യ റൗണ്ടിനു ശേഷമുള്ള ഒഴിവുകള്‍, പുതുതായി പ്രക്രിയയില്‍ ചേര്‍ക്കുന്ന സീറ്റുകള്‍ ഉണ്ടെങ്കില്‍ അവ, എന്നിവ ഉള്‍പ്പെടുത്തിക്കൊണ്ടുള്ള രണ്ടാം റൗണ്ടിനുള്ള ചോയ്‌സ് ഫില്ലിങ്, രജിസ്‌ട്രേഷന്‍ എന്നിവയ്ക്കുള്ള സൗകര്യം ആഗസ്ത് 1 മുതല്‍ ആഗസ്ത് 4, വൈീട്ട് 5 മണി വരെ ഉണ്ടാകും.

 ആദ്യ റൗണ്ടിനു മുമ്പ് രജിസ്റ്റര്‍ ചെയ്യാന്‍ കഴിയാത്തവര്‍ക്ക് രണ്ടാം റൗണ്ടിനു മുമ്പായി രജിസ്റ്റര്‍ ചെയ്ത്, പങ്കെടുക്കാം.

 ആദ്യ റൗണ്ടില്‍ സീറ്റ് ലഭിക്കാത്തവര്‍ക്കും രണ്ടാം റൗണ്ടില്‍ പങ്കെടുക്കാന്‍ സന്നദ്ധത പ്രകടിപ്പിച്ചവര്‍ക്കുമൊക്കെ രണ്ടാം റൗണ്ടിലേക്ക് ചോയ്‌സ് നല്‍കാം.

 ആദ്യ റൗണ്ടില്‍ രേഖപ്പെടുത്തിയ ചോയ്‌സുകളൊന്നും തന്നെ രണ്ടാം റൗണ്ടിലേക്കു പരിഗണിക്കില്ല.

 ആദ്യ റൗണ്ടിനു ശേഷം അവശേഷിക്കുന്ന ചോയ്‌സുകളും പരിഗണിക്കുന്നതല്ല.

 രണ്ടാം വട്ടത്തിലേക്കു ലഭ്യമായ സീറ്റുകളില്‍ നിന്നും, നല്‍കുന്ന ചോയ്‌സേ അലോട്ട്‌മെന്റിന് പരിഗണിക്കൂ.

 ഈ ഘട്ടത്തില്‍ മോക്ക് അലോട്ട്‌മെന്റ് ഉണ്ടാകില്ല.

 ആഗസ്ത് 4 വൈകീട്ട് 5 നകം ചോയ്‌സ് ലോക്ക് ചെയ്യണം. 
രണ്ടാം അലോട്ട്‌മെന്റ് ആഗസ്ത് 8ന്
രണ്ടാം റൗണ്ടിലെ അലോട്ട്‌മെന്റ് ഫലം ആഗസ്ത് 8ന് പ്രഖ്യാപിക്കും.

 ആഗസ്ത 9നും ആഗസ്ത് 16 വൈകീട്ട് 5നും അകം, പ്രവേശനം/മാറ്റം ലഭിച്ചവര്‍, സ്ഥാപനത്തില്‍ ഹാജരായി പ്രവേശനം നേടണം.

 രണ്ടാം റൗണ്ടിലേക്ക് ചോയ്‌സ് നല്‍കാത്തവരെ അലോട്ടുമെന്റിനായി പരിഗണിക്കില്ല.

 ആദ്യ റൗണ്ടില്‍ അവര്‍ക്ക് അലോട്ട്‌മെന്റ് ഉണ്ടെങ്കില്‍, അത് നിലനിര്‍ത്തും.

 ആദ്യ റൗണ്ടില്‍ സീറ്റ് ലഭിച്ച്, രണ്ടാം റൗണ്ടില്‍ പങ്കെടുക്കാനുള്ള സന്നദ്ധത അറിയിച്ച്, ചോയ്‌സ് നല്‍കി രണ്ടാം റൗണ്ടില്‍ മാറ്റം വന്നാല്‍, അവയ്ക്ക് ആദ്യ റൗണ്ടിലെ സീറ്റ് ഒഴിയേണ്ടിവരും.

 രണ്ടാം അലോട്ടുമെന്റിലേക്ക് അവരെ മാറ്റും.

 മാറ്റം വന്നില്ലെങ്കില്‍ ആദ്യ സീറ്റ് നിലനിര്‍ത്താം.
രണ്ടാം അലോട്ട്‌മെന്റ് പ്രവേശനത്തിനുശേഷമുള്ള ഒഴിവുകള്‍, സംസ്ഥാന ക്വാട്ടയിലേക്കു കൈമാറുന്നതാണ്.

 സ്ഥാപനങ്ങളെ സംബന്ധിച്ച വിവരങ്ങള്‍, ഫീസ് ഘടന, സീറ്റ് ലഭ്യത തുടങ്ങിയ വിവരങ്ങള്‍ക്ക് www.mcc.nic.in കാണേണ്ടതാണ്.