                    
-----------------------------------                    

Domain: Auto                    

Paper: Mathrubhumi                    

-----------------------------------                 

ഭിന്നശേഷിക്കാര്‍ക്ക് വാഹനമോടിക്കാന്‍ വലിയ ബുദ്ധിമുട്ടാണ്.

 പലപ്പോഴും വാഹനത്തില്‍ വലിയ മാറ്റങ്ങള്‍തന്നെ വരുത്തേണ്ടിവരും.

 വീല്‍ചെയര്‍ ഉപയോഗിക്കുന്നവരാണെങ്കില്‍ പറയുകയുംവേണ്ട.

 എന്നാല്‍, വീല്‍ചെയര്‍ ഉപയോഗിക്കുന്നവര്‍ക്കുവേണ്ടി മാത്രം ഒരു കാര്‍ വിപണിയില്‍ എത്തിക്കുകയാണ് ചെക്ക് റിപ്പബ്ലിക്കിലെ എല്‍ബീ മൊബിലിറ്റി.
ലാഡിഷ്‌ലാവ് ബ്രാസ്ഡിന്‍ എന്നയാളും മക്കളും ചേര്‍ന്ന് തുടങ്ങിയ അര്‍ബന്‍ മൈക്രോകാര്‍ കമ്പനിയാണ് എല്‍ബീ മൊബിലിറ്റി.

 ഡോറാണ് വാഹനത്തിന്റെ പ്രധാന സവിശേഷത.

 വശങ്ങളില്‍ തുറക്കുന്ന ഡോറുകള്‍ക്ക് പകരം കാറിന്റെ മുന്‍ഭാഗമാണ് തുറക്കുന്നത്.

 ആരുടെയും സഹായമില്ലാതെ വീല്‍ചെയര്‍ കാറിനുള്ളിലേക്ക് ഓടിച്ചുകയറ്റാം.

 വീല്‍ചെയറില്‍ ഇരുന്നുതന്നെ വാഹനം ഓടിക്കുകയും ചെയ്യാം.

 ഫോര്‍ പോയിന്റ് സേഫ്റ്റി ബെല്‍റ്റ് ഉപയോഗിച്ച് വീല്‍ചെയര്‍ കാറില്‍ സുരക്ഷിതമായി ബന്ധിക്കാം.
എല്ലാത്തരം ഇലക്ട്രിക്, മെക്കാനിക്കല്‍ വീല്‍ ചെയറുകളും കാറില്‍ ഉപയോഗിക്കാമെന്നാണ് നിര്‍മ്മാതാക്കള്‍ വാഗ്ദാനം ചെയ്യുന്നത്.

 റിമോട്ട് കണ്‍ട്രോള്‍ ഉപയോഗിച്ച് കാറിന്റെ ഫ്രണ്ട് ഡോറും റാമ്പും നിയന്ത്രിക്കാം.

 ഡ്രൈവറുടെ സൗകര്യമനുസരിച്ച് സ്റ്റിയറിങ് വീലോ ഹാന്‍ഡില്‍ ബാറോ ഉപയോഗിച്ച് വാഹനം നിയന്ത്രിക്കാം.

 ആക്‌സിലറേറ്ററും ബ്രേക്ക് ലിവറും ഇലക്ട്രിക് പാര്‍ക്കിങ് ബ്രേക്കിലാണ് ഘടിപ്പിച്ചിട്ടുള്ളത്.

വലംകൈയോ ഇടംകൈയോ ഉപയോഗിച്ച് നിയന്ത്രിക്കാനാകുംവിധം കാറില്‍ അനായാസം മാറ്റങ്ങള്‍ വരുത്താം.

 അവശ്യഘട്ടങ്ങളില്‍ ഉപയോഗിക്കാന്‍ എമര്‍ജന്‍സി ഡോര്‍ ഓപ്പണിങ് സംവിധാനമുണ്ട്.

 മറ്റുകാറുകളെ അപേക്ഷിച്ച് വലിപ്പം കുറവായതിനാല്‍ ഡ്രൈവറുടെ സൗകര്യാര്‍ഥം എവിടെയും പാര്‍ക്ക് ചെയ്യുകയുമാവാം.

 25,000 അമേരിക്കന്‍ ഡോളറാണ് കാറിന്റെ വില.
എന്നാല്‍ വിദേശരാജ്യങ്ങളില്‍ വിവിധ സബ്‌സിഡികള്‍ ലഭിക്കുമെന്നതിനാല്‍ സാധാരണ കാര്‍ വാങ്ങി രൂപമാറ്റം വരുത്തുന്നതിനെക്കാള്‍ കുറഞ്ഞ ചിലവില്‍ ഈ കാര്‍ സ്വന്തമാക്കാന്‍ കഴിയും.

ഒരു പഴയ ഫാംഹൗസ് വാങ്ങിയാണ് ബ്രാസ്ഡിന്‍ സ്വന്തം കാര്‍ കമ്പനി തുടങ്ങിയത്.

 എന്തെങ്കിലും ബിസിനസ് തുടങ്ങണമെന്ന് മാത്രമായിരുന്നു അദ്ദേഹത്തിന്റെ ലക്ഷ്യം.

 സുഹൃത്തായ ഡിസൈന്‍ എന്‍ജിനിയറാണ് അര്‍ബന്‍ മൈക്രോ കാര്‍ നിര്‍മ്മിക്കാമെന്ന ആശയം മുന്നോട്ടുവച്ചത്.

 ഭിന്നശേഷിക്കാര്‍ക്ക് ഉപകാരപ്പെടുന്ന മികച്ച ആശയമെന്ന നിലയില്‍ ഈ കാര്‍ ലോകശ്രദ്ധ ആകര്‍ഷിച്ചുകഴിഞ്ഞു.

 സ്റ്റിയറിങ് അടക്കം കാറിന് മുന്നിലുള്ളവയെല്ലാം ഉയര്‍ത്തിയാണ് വീല്‍ചെയര്‍ കാറിലേക്ക് ഓടിച്ചു കയറ്റുന്നത്.
ഭിന്നശേഷിക്കാര്‍ക്ക് മറ്റാരുടെയും സഹായമില്ലാതെ ഉപയോഗിക്കാന്‍ കഴിയുന്നതാവണമെന്ന ലക്ഷ്യം മുന്നില്‍ക്കണ്ടാണ് വാഹനം ഓരോ ഘട്ടത്തിലും രൂപകല്‍പ്പന ചെയ്തത്.

 മണിക്കൂറില്‍ 50 മൈല്‍ വേഗത്തില്‍ സഞ്ചാരിക്കാന്‍ കാറിനെ സഹായിക്കുന്ന ടൂ സ്‌ട്രോക് എന്‍ജിനാണ് കാറിലുള്ളത്.
ആദ്യ കാര്‍ മോഡലിന് 2010 ലാണ് ചെക്ക് അധികൃതരുടെ അനുമതി ലഭിച്ചത്.

 രണ്ടുവര്‍ഷത്തിനകം കാറിന് യൂറോപ്യന്‍ യൂണിയന്റെ അനുമതി ലഭിച്ചു.

 2014 ഓടെ ആദ്യകാര്‍ വിപണിയിലെത്തി.

 നിലവില്‍ ഫ്രാന്‍സ്, ഇറ്റലി, സ്വിറ്റ്‌സര്‍ലന്‍ഡ്, യു.എ എന്നീ രാജ്യങ്ങളില്‍ എല്‍ബീ മൊബിലിറ്റിയുടെ കാറുകളുണ്ട്.

 ജോയ്‌സ്റ്റിക്ക് ഉപയോഗിച്ച് കാര്‍ പൂര്‍ണ നിയന്ത്രണത്തിലാക്കുന്നത് സംബന്ധിച്ച ഗവേഷണങ്ങള്‍ പുരോഗമിക്കുകയാണ്.