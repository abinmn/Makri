                    
-----------------------------------                    

Domain: Auto                    

Paper: Mathrubhumi                    

-----------------------------------                 


ആദ്യമെത്തിയ ചൈനീസ് കാറുകള്‍ വിപണിയിലെ ദുരന്തമായിരുന്നു.

 കാലഹരണപ്പെട്ട രൂപകല്‍പ്പന, ക്രാഷ് ടെസ്റ്റുകളില്‍ പാസ്സ് മാര്‍ക്ക് കിട്ടാത്ത സുരക്ഷാസംവിധാനങ്ങള്‍, യൂറോപ്പിലെ കര്‍ശനമായ മലിനീകരണ നിയന്ത്രണ നിയമങ്ങളുടെ മുന്നില്‍ മുട്ടുകുത്തിപ്പോകുന്ന എഞ്ചിനും പവര്‍ ട്രെയിനുകളും.

 അങ്ങനെ യൂറോപ്പ് ഇപ്പോഴും ചൈനീസ് കാറുകള്‍ക്ക് ബാലികേറാമലയാണ്.

 ഈ ചിത്രം മാറ്റി വരക്കാനുള്ള ശ്രമത്തിലാണ് ഗീലി ബ്രാന്‍ഡ് കാറുകളുടെ നിര്‍മാതാക്കളായ ഷെജിയാങ്ങ് ഗീലി ഹോള്‍ഡിങ്ങ് ഗ്രൂപ്പ്. 

കാര്‍ കണ്ടുപിടിച്ചതും നിര്‍മിച്ച് കച്ചവടം തുടങ്ങിയതും യൂറോപ്പിലെ എഞ്ചിനിയര്‍മാരും പണക്കാരുമാണ്.

 അസംബ്ലിലൈന്‍ നിര്‍മാണത്തിലൂടെ കാര്‍ നിര്‍മാണം വന്‍വ്യവസായമാക്കി സാധാരണക്കാരിലെത്തിച്ചത് അതിനും മുമ്പെ വടക്കേ അമേരിക്കയിലേക്ക് കുടിയേറിയ യൂറോപ്യരും.

 പക്ഷേ ലോകത്തിലിന്ന് ഏറ്റവുമധികം കാറുകള്‍ നിര്‍മിക്കുന്നതും വില്‍ക്കുന്നതും ഈ ഭൂഖണ്ഡങ്ങളിലെ രാജ്യങ്ങളൊന്നുമല്ല, ഒറ്റ ഏഷ്യന്‍ രാജ്യമാണ്, ചൈന.

 കഴിഞ്ഞ ഏഴ് വര്‍ഷമായി യുഎസ്സിലും യൂറോപ്പിലും ജപ്പാനിലുമെല്ലാമായി നിര്‍മിക്കുന്ന വാഹനങ്ങളേക്കാളേറെ പാസഞ്ചര്‍ കാറുകളും കമേര്‍ഷ്യല്‍ വാഹനങ്ങളും നിര്‍മിക്കുന്നത് ചൈനയാണ്.
വിഷമിക്കേണ്ട.

 ആപ്പിളിന്റെ ഫോണുകളെയെല്ലാം അസംബിള്‍ ചെയ്ത് ഫോണാക്കുന്നത് ചൈനക്കാരായതിനാല്‍ ഐ ഫോണിനെ ആരും ചൈനീസ് ഫോണെന്ന് വിളിക്കാത്തത് പോലെ ചൈനയില്‍ നിന്ന് വരുന്ന കാറുളെല്ലാം മാനുഫാക്‌ചേഡ് ഇന്‍ ചൈനയാണ്, മേയ്ഡ് ഇന്‍ ചൈനയല്ല.

 ഹോണ്ടയുടെയും ഫോക്‌സ്‌വാഗന്റെയും ജാഗ്വാറിന്റെയും ജനറല്‍ മോട്ടോഴ്‌സിന്റെയുമൊക്കെ കാറുകള്‍ അങ്ങനെ ചൈനീസ് കാറുകളാവില്ല.

 സ്വന്തം നാട്ടിലെ തൊഴിലാളികള്‍ക്ക് മിനിമം വേജസ് കൊടുത്ത് മുടിയാതിരിക്കാന്‍ അവര്‍ ആദായകൂലിക്ക് ചൈനയില്‍ നിര്‍മിക്കുന്നു, അത്ര മാത്രം.
പക്ഷേ ചൈനയില്‍ ഇറങ്ങുന്ന കാറുകളെല്ലാം അങ്ങനെ പരദേശികളല്ല, ജര്‍മനിയിലെയും യുഎസ്സിലെയും വാഹന ബ്രാന്‍ഡുകളുടെ നിര്‍മാണശാലകള്‍ വരുന്നതിനും മുമ്പെ ചൈന കാറും ലോറിയുമെല്ലാം നിര്‍മിച്ചിട്ടുണ്ട്.

 1950-കളില്‍, സോവിയറ്റ് യൂണിയന്റെ സഹായത്തോടെ.

 പക്ഷേ, അന്ന് സോഷ്യലിസ്റ്റ് വ്യാപാരം റേഷന്‍ കടകളിലൂടെ ആയിരുന്നതിനാല്‍ വലിയ വില്‍പ്പനയൊന്നുമുണ്ടായിരുന്നില്ല എന്ന് മാത്രം.

 എന്നു വെച്ചാല്‍ 1980-കള്‍ വരെ പ്രതിവര്‍ഷം ഒന്നോ രണ്ടോ ലക്ഷം വണ്ടികള്‍.

 (ഇത് സകലമാന വാഹനങ്ങളുടെയും കൂടി മൊത്തം കണക്കാണ്, കാറുകളുടെ എണ്ണം 1985-ല്‍ പോലും മൊത്തം 5200 മാത്രമായിരുന്നു).
മാര്‍ക്‌സിസത്തിന്റെ മാവോ വ്യാഖ്യാന കാലമായിരുന്നു അത്.

 1978-ല്‍ ഡെങ് ഷ്യാവോപിങ്ങിന്റെ മാര്‍ക്കറ്റ് സോഷ്യലിസ്റ്റ് വ്യാഖ്യാനം വന്നശേഷം കാര്യങ്ങള്‍ മാറി.

 പട്ടിണി പങ്കിടലല്ല സമ്പത്ത് പങ്കിടലാണ് സോഷ്യലിസം എന്നായിരുന്നു ആ വ്യാഖ്യാനം.

 അധ്വാനിച്ച് പണം സമ്പാദിച്ച് ആ പണം മൂലധനമാക്കി സംരംഭങ്ങള്‍ തുടങ്ങാമെന്നും അങ്ങനെ വ്യവസായികളും കോടീശ്വരന്മാരും ആകുന്നതില്‍ കമ്യൂണിസ്റ്റ് വിരുദ്ധമായി ഒന്നുമില്ലെന്നുമായിരുന്നു ഡെങ്ങ് വ്യാഖ്യാനത്തിന്റെ രത്‌നച്ചുരുക്കം. 
അതിന്റെ ഫലമാണ്, നേരത്തെ പറഞ്ഞ പടിഞ്ഞാറന്‍ ബ്രാന്‍ഡുകള്‍ക്ക് പുറമെ ഒരു ഡസനിലേറെ ചൈനീസ് കമ്പനികളും ഇന്ന് കാര്‍ നിര്‍മാണത്തിലെ പ്രമുഖരായി മാറിയത്.

 ഇവയില്‍ ചിലത് യുഎസ്സ്, യൂറോപ്പ്, ജപ്പാന്‍ എന്നിവിടങ്ങളിലെ വാഹനനിര്‍മാതാക്കളുമായി ചേര്‍ന്നുള്ള സംയുക്തസംരംഭങ്ങളാണ്, ചിലത് പൂര്‍ണമായും സ്വദേശി നിര്‍മാതാക്കളും.

 എല്ലാവരും ചേര്‍ന്നുള്ള തകൃതിയായുള്ള നിര്‍മാണപ്രവര്‍ത്തനങ്ങളിലൂടെ 2014-ല്‍ അവിടെ വാഹന ഉത്പാദനം 2.37 കോടി എന്ന മാന്ത്രിക സംഖ്യയിലെത്തി.

 ആഗോളവാഹന ഉത്പാദനത്തിന്റെ 26 ശതമാനം.

2009-ല്‍ ചൈനയില്‍ രജിസ്റ്റര്‍ ചെയ്യപ്പെട്ട വാഹനങ്ങളുടെ (കാറുകള്‍ തൊട്ട് ഘനവാഹനങ്ങള്‍ വരെ) എണ്ണം 6.2 കോടിയായിരുന്നു.

 2020-ല്‍ അത് 20 കോടിയാകും എന്നാണ് മതിപ്പ്.

 യു.എസ്സ്., യൂറോപ്പ്, ജപ്പാന്‍ തുടങ്ങിയ നാടുകളിലെ കമ്പനികളുടെ മോഡലുകളും ഇക്കൂട്ടത്തില്‍ പെടുമെങ്കിലും ചൈനീസ് ബ്രാന്‍ഡുകള്‍ നിര്‍മിക്കുന്ന മോഡലുകളും ലക്ഷക്കണക്കിന് ഇന്ന് ചൈനയില്‍ ചിലവാകുന്നുണ്ട്.

