                    
-----------------------------------                    

Domain: Auto                    

Paper: Mathrubhumi                    

-----------------------------------                 

മിഡ്‌സൈസ് സെഡാന്‍ ശ്രേണിയില്‍ മാര്‍ക്കറ്റ് ലീഡര്‍ ഹോണ്ട സിറ്റി പരിഷ്‌കൃത രൂപത്തില്‍ എത്തിയതിന് പിന്നാലെ മത്സരം കടുപ്പിക്കാന്‍ മുഖംമിനുക്കി ഹ്യുണ്ടായി വെര്‍ണയും അവതരിക്കാനൊരുങ്ങുന്നു .

 ഇതിന് മുന്നോടിയായി വെര്‍ണയുടെ ഇന്റീരിയര്‍ ടീസര്‍ ചിത്രങ്ങള്‍ ഹ്യുണ്ടായി ഇന്ത്യ വെബ്-സൈറ്റില്‍ പ്രദര്‍ശിപ്പിച്ചു കഴിഞ്ഞു .

 മുന്‍ഭാഗം ദൃശ്യമാകുന്ന മൂന്നാം തലമുറ വെര്‍ണയുടെ ആദ്യ ടീസര്‍ നേരത്തെ കമ്പനി പുറത്തുവിട്ടിരുന്നു . 

കഴിഞ്ഞ വര്‍ഷം ആഗോളതലത്തില്‍ അവതരിപ്പിച്ച വെര്‍ണയില്‍ നിന്ന് അധികം മാറ്റങ്ങളില്ലാതെയാണ് 2017 വെര്‍ണ വിപണിയിലെത്തുക .

 പുറംമോടിയിലാകും പ്രധാനമായും മിനുക്ക് പണികള്‍, ആദ്യ ടീസര്‍ ചിത്രത്തില്‍ ഇതിനുള്ള സാധ്യത തെളിയുന്നുണ്ട് .

 എലാന്‍ട്രയുടെ ആടയാഭരണങ്ങള്‍ അണിഞ്ഞാണ് പുതിയ വെര്‍ണയുടെ വരവ് .

 ഫ്ലുയിഡിക് സ്‌കള്‍പ്ചര്‍ 2 .0 ഡിസൈന്‍ തന്നെയാണ് പുതുമുഖ വെര്‍ണയും പിന്തുടരുന്നത് . 
അകത്തളത്തെ ടീസര്‍ ചിത്രത്തില്‍ ഡാഷ്‌ബോര്‍ഡില്‍ കാര്യമായ മാറ്റങ്ങള്‍ പ്രകടമാണ് .

 ഇരട്ട നിറത്തിലാണ് ഡാഷ്‌ബോര്‍ഡ് ഒരുക്കിയത് .

 ഇന്‍സ്ട്രുമെന്റ് ക്ലസ്റ്ററും സ്റ്റിയറിങ് വീലും പുതിയതാണ് .

 ഡ്രൈവറോട് ചേര്‍ന്നാണ് സെട്രെല്‍ കണ്‍സോളിന്റെ സ്ഥാനം .

 ഏഴ് ഇഞ്ച് ടച്ച് സ്‌ക്രീന്‍ ഡിസ്‌പ്ലെ, ആപ്പിള്‍ കാര്‍ പ്ലേ, ആന്‍ഡ്രോയ്ഡ് കണക്ടിവിറ്റി എന്നിവയും വെര്‍ണയിലുണ്ടായിരിക്കും . 

ആഗോള തലത്തില്‍ നേരത്തെ അവതരിപ്പിച്ച വെര്‍ണയുടെ ഗ്രില്ലും ക്രോം ഫിനിഷും എലാന്‍ട്രയുടേതാണ് .

 ഹെഡ്‌ലാമ്പ് ക്ലസ്റ്ററില്‍ പ്രൊജക്ടഡ് ഹെഡ്‌ലൈറ്റ്, എല്‍ .ഇ .ഡി .

 ഡി .ആര്‍ .എല്‍, ബമ്പറില്‍ ആംഗുലര്‍ ഫോഗ് ലാമ്പ് എന്നിവയുമുണ്ട് .

 പിന്‍ഭാഗത്തും ഏറെ മാറ്റങ്ങള്‍ വന്നിട്ടുണ്ട് .

 എലാന്‍ട്രയുടേതിന് സമാനമായ എല്‍ .ഇ .ഡി .

 ടെയില്‍ ലാമ്പുകളും ബൂട്ടിലെ ലോഗോയും മാറ്റിയിട്ടുണ്ട് .

 നീളവും വീതിയും മുന്‍മോഡലിനെക്കാള്‍ വര്‍ധിച്ചിട്ടുണ്ട് .

 ഉയരത്തില്‍ മാറ്റമില്ല . 
ഹോണ്ട സിറ്റിക്ക് പുറമേ സ്‌കോഡ റാപ്പിഡ്, ഫോക്‌സ്‌വാഗണ്‍ വെന്റോ, മാരുതി സുസുക്കി ബെസ്റ്റ് സെല്ലിങ് സിയാസും പുതിയ വെര്‍ണയ്ക്ക് മികച്ച എതിരാളിയാകും .

 ബോണറ്റിനടിയില്‍ പഴയ 1 .4, 1 .6 ലിറ്റര്‍ പെട്രോല്‍, ഡീസല്‍ എഞ്ചിനുകള്‍ തന്നെയായിരിക്കും .

 യഥാക്രമം 98 ബിഎച്ച്പി, 120 ബിഎച്ച്പി കരുത്തേകും ഈ എഞ്ചിന്‍ .

 സിക്സ് സ്പീഡ് മാനുവലും ഓട്ടോമാറ്റിക്കുമായിരിക്കും ട്രാന്‍സ്മിഷന്‍ .