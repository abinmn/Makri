                    
-----------------------------------                    

Domain: Careers                    

Paper: Mathrubhumi                    

-----------------------------------                 

ആരാകാനാണ് ആഗ്രഹം എന്നു ചോദിച്ചാല്‍ കളക്ടറാകണം.

 എന്നു പറയുന്ന കുട്ടികളിലധികവും വലുതാകുമ്പോള്‍ അതൊന്നും തന്നെക്കൊണ്ടുപറ്റുന്നതല്ല എന്നു പറഞ്ഞു ആഗ്രഹമുപേക്ഷിക്കുന്ന കാഴ്ച സിവില്‍ സര്‍വീസ് മേഖലയില്‍ സര്‍വ്വസാധാരണമാണ്.

 അല്ലെങ്കില്‍ സിവില്‍ സര്‍വീസ് പരീക്ഷയുടെ പ്രധാന്യം മനസ്സിലാക്കാതെ വെറുതെയൊന്നെഴുതി നോക്കാം എന്നു വിചാരിക്കുന്നവരുമുണ്ട്.

 10 ലക്ഷം ഉദ്യോഗാര്‍ത്ഥികളാണ് പ്രതിവര്‍ഷം യു.പി.എസ്.സി പരീക്ഷയെഴുതുന്നത്.

 വ്യക്തമായ ലക്ഷ്യബോധവും തുടര്‍ച്ചയായ പരിശ്രമവും ഉണ്ടെങ്കില്‍ തീര്‍ച്ചയായും സിവില്‍ സര്‍വ്വീസ് പരീക്ഷയില്‍ വിജയം നേടാനാകും.
സിവില്‍ സര്‍വീസിനെ അറിയണം
സിവില്‍ സര്‍വ്വീസ് ഉദ്യോഗസ്ഥരുടെ ജോലി എന്താണ്, അതിന്റ സാധ്യതയും വെല്ലുവിളികളും എന്നു മനസ്സിലാക്കാതെയാണ് പലപ്പോഴും പരീക്ഷയ്ക്കായി  ഉദ്യോഗാര്‍ത്ഥികള്‍ തയ്യാറെടുക്കുന്നത്.

 സിനിമകളിലൊക്കെ കാണുന്നതിനപ്പുറം ഒരു വ്യക്തി എന്ന നിലയില്‍ ജോലിയോട് തനിക്കുള്ള ആഭിമുഖ്യം എത്രയുണ്ടെന്ന് തിരിച്ചറിയണം.

 പരീക്ഷയെഴുതിയവരുമായി സംസാരിക്കുന്നതും അവരുടെ അനുഭവങ്ങളെന്തായിരുന്നുവെന്ന് അറിയാന്‍ ശ്രമിക്കുന്നതും നന്നായിരിക്കും.

 വ്യക്തമായ ധാരണയോടെ ലക്ഷ്യം മനസ്സിലുറപ്പിച്ചിട്ടുള്ള പ്രയത്‌നം കൂടുതല്‍ ഗുണം ചെയ്യും.
പഠനം കേരളത്തില്‍ തന്നെയാക്കാം
മികച്ച നിലവാരത്തിലുള്ള പരിശീലനം ഇന്ന് കേരളത്തില്‍ തന്നെ ലഭ്യമാണ്.

 സിവില്‍ സര്‍വീസ് നേടണമെങ്കില്‍ ഡല്‍ഹി പോലുള്ള മെട്രോ നഗരങ്ങളില്‍ പോകണം എന്നതൊക്കെ പഴഞ്ചന്‍ ധാരണയായിക്കഴിഞ്ഞു.

 മറ്റ് എന്‍ട്രന്‍സ് പരീക്ഷയെ അപേക്ഷിച്ച് പണച്ചിലവ് വളരെ കുറവാണ്.

 പഠനത്തിനായുള്ള പുസ്തകങ്ങളും ആനുകാലികങ്ങളും അധികവും മികച്ച ലൈബ്രറികളില്‍ നിന്നും ലഭിക്കുന്നവയാണ്.

 പ്രിലിമിനറി പരീക്ഷ പാസായവര്‍ക്ക് സര്‍ക്കാര്‍ തുടര്‍ന്നുള്ള ഘട്ടങ്ങളിലേക്ക് സൗജന്യപരിശീലനം നല്‍കുന്നു.
പഠനം വെറുതെയാകുന്നില്ല
ഇന്ത്യയൊട്ടാകെ ഓരോ വര്‍ഷവും നിലവിലുള്ള ഒഴിവുകള്‍ക്കനുസൃതമായി ആയിരത്തോളം പേരെ മാത്രമാണ് വിവിധ സര്‍വീസുകളിലേയ്ക്ക് തിരഞ്ഞെടുക്കുന്നത്.

 ഇതില്‍ ഐ.എ.എസ്സിനു 150 സീറ്റുകള്‍ മാത്രമാണുണ്ടാകുക.

 ആദ്യത്തെ ശ്രമംകൊണ്ട് പലപ്പോഴും വിജയം നേടാന്‍ കഴിഞ്ഞില്ലന്നുവരാം.

 പരിശീലനം തുടങ്ങുമ്പോള്‍ തന്നെ ഈ യാഥാര്‍ത്ഥ്യം മനസ്സിലാക്കിയാല്‍ നന്നായിരിക്കും.

 പല ശ്രമങ്ങള്‍ നടത്തി വിജയം നേടാതെ പിന്തിരിയേണ്ടി വരുന്നത് ജീവിതത്തിലെ കടുത്ത നഷ്ടമായി കരുതുന്നവരുണ്ട്.

 എന്നാല്‍, സിവില്‍ സര്‍വീസ് പരീക്ഷയ്ക്കുള്ള തയ്യാറെടുപ്പിലൂടെ നേടുന്ന അറിവും ആത്മവിശ്വാസവും മികച്ച വ്യക്തിയാക്കിത്തീര്‍ക്കുന്നു.

 പിന്നീട് ഏത് ജോലിയില്‍ ഏര്‍പ്പെട്ടാലും ഇത് നമുക്ക് വലിയൊരു പിന്‍ബലമായിമാറും.

 ഒരു അറിവും ചെറുതല്ല.