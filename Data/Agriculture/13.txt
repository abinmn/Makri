                    
-----------------------------------                    

Domain: Agriculture                    

Paper: Mathrubhumi                    

-----------------------------------                 

മാനന്തവാടിക്കടുത്ത ഒഴക്കോടി എന്ന ഗ്രാമത്തിലെ അയനിക്കാട്ട് വീട് ഇന്ന് ഫാം സ്‌കൂളാണ്; ലില്ലി മാത്യു എന്ന വീട്ടമ്മ അധ്യാപികയും .

 പശുപരിപാലനത്തിന്റെ ശാസ്ത്രീയതയറിയാനെത്തുന്നവര്‍ക്ക് വഴികാട്ടിയാണിവര്‍ .

 സാഹചര്യങ്ങള്‍ക്ക് കീഴടങ്ങി വീടിന്റെ അകത്തളങ്ങള്‍ സ്വന്തം ലോകമായി തിരഞ്ഞെടുക്കുന്ന സ്ത്രീകള്‍ക്കെല്ലാം ഒരു തിരുത്താണ് ലില്ലി മാത്യു എന്ന ക്ഷീരകര്‍ഷകയുടെ ജീവിതം . 
'അര്‍പ്പണബോധവും മനസ്സുമുണ്ടെങ്കില്‍ വിജയം കൂടെവരും' തനി നാടന്‍ ജീവിതസാഹചര്യത്തില്‍നിന്ന് ഇന്ത്യന്‍ ഡെയറി അസോസിയേഷന്റെ 2016ലെ വുമണ്‍ ഓഫ് ദി ഇയര്‍ അവാര്‍ഡ് നേടിയ ലില്ലി മാത്യു എന്ന ക്ഷീരകര്‍ഷകയാണ് ഇതുപറയുന്നത് .

 ഹരിയാണയിലെ നാഷണല്‍ ഡെയറി ഇന്‍സ്റ്റിറ്റ്യൂട്ടില്‍നിന്നാണ് ഇവര്‍ പുരസ്‌കാരം ഏറ്റുവാങ്ങിയത് .
പശുപരിപാലനം തുടങ്ങിയിട്ട് 13 വര്‍ഷം പിന്നിട്ടു .

 26 പശുക്കളും ഒമ്പത് കിടാരികളുമുള്ള ഒരു വലിയ ഫാമായി ഇന്ന് ഈ വീട് മാറിയിരിക്കുന്നു .

 കറവപ്പശുക്കളില്‍നിന്ന് 2015 വര്‍ഷത്തില്‍ 1,25,344 ലിറ്റര്‍ പാലാണ് ഇവര്‍ സൊസൈറ്റിക്ക് നല്‍കിയത് .ഹോള്‍സ്റ്റെയിന്‍ ഇനത്തിലുള്ളതാണ് പശുക്കളെല്ലാം .

 പ്രതിദിനം 400 ലിറ്റര്‍ പാലാണ് മാനന്തവാടിയിലെ ക്ഷീരസംഘം സൊസൈറ്റിയില്‍ നല്‍കുന്നത് . 
പുറമേ നിന്ന് വാങ്ങിനല്‍കുന്ന കാലിത്തീറ്റയ്ക്കുപകരം ചോളപ്പൊടി, മുത്താറിപ്പൊടി, തവിട്, ഗോതമ്പുതവിട്, അവില്‍നുറുക്ക് എന്നിവയെല്ലാം ചേര്‍ത്തുണ്ടാക്കിയ മിശ്രിതമാണ് പശുക്കള്‍ക്ക് നല്‍കുന്നത് .

 സ്വന്തം കൃഷിയിടത്തില്‍ നാലരയേക്കര്‍ സ്ഥലത്ത് നട്ടുവളര്‍ത്തിയ നേപ്പിയര്‍ പുല്ല് ഫാമിലേക്ക് ധാരാളം .
ആയുര്‍വേദ ഗോചികിത്സയും ലില്ലിമാത്യുവിനറിയാം .

 ഇതിനായി ഔഷധത്തോട്ടവും ഇവിടെയുണ്ട് .

 പശുക്കളെ കുളിപ്പിക്കാനും കറക്കാനും യന്ത്രസംവിധാനങ്ങളും വലിയൊരു ബയോഗ്യാസ് പ്‌ളാന്റും സജ്ജീകരിച്ചിട്ടുണ്ട് .

 വളപ്രയോഗത്തിന് ചാണകം യഥേഷ്ടം ഉപയോഗിക്കുന്നു .

 വര്‍ഷത്തില്‍ അറുപത് ട്രാക്ടറോളം ചാണകം വില്‍ക്കുന്നതിലൂടെയും ഇവര്‍ നല്ലൊരു വരുമാനമുണ്ടാക്കുന്നു .

 പൊതുപ്രവര്‍ത്തകനും പാരലല്‍ കോളേജ് അധ്യാപകനുമായിരുന്ന ഭര്‍ത്താവ് എ .വി .

 മാത്യുവിന്റെ സഹായവും ഈ വിജയത്തിലുണ്ട് .
ദേശീയതലത്തിലുള്ള അംഗീകാരത്തിനുപുറമേ ഒട്ടേറെ അവാര്‍ഡുകളും ലില്ലിമാത്യുവിനെ തേടിയെത്തി .

 പീപ്പിള്‍സ് ഡെയറി പ്രോജക്ട് സംസ്ഥാന പുരസ്‌കാരം, മികച്ച ക്ഷീരസഹകാരിക്കുള്ള 2013-2014 വര്‍ഷത്തിലെ അവാര്‍ഡ്, 2012ലെ വയനാട് ജില്ലാ മൃഗസംരക്ഷണവകുപ്പ് പുരസ്‌കാരം, സംസ്ഥാന അവാര്‍ഡ് എന്നിവ ഇതില്‍ ചിലതാണ് .