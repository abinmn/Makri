                    
-----------------------------------                    

Domain: Agriculture                    

Paper: Mathrubhumi                    

-----------------------------------                 

വയനാട്, കണിയാമ്പറ്റയിലുള്ള പള്ളിയറ രാമനെ സംബന്ധിച്ച് നാടന്‍ നെല്‍വിത്തുകള്‍ ആഹാരം മാത്രമല്ല പൈതൃകവും സമ്പത്തും ആചാരവും അറിവുമൊക്കെയാണ്.

 എട്ട് നാടന്‍ നെല്ലിനങ്ങള്‍ മുടക്കമില്ലാതെ കൃഷിചെയ്യുന്ന 72 വയസ്സുകാരനായ രാമന്‍ ഇവയുടെ സംരക്ഷണത്തിനും പ്രചാരണത്തിനുമായി ധാരാളം പ്രവര്‍ത്തനങ്ങളും നടത്തുന്നു.
ഇരുപത്തഞ്ചോളം കുറിച്യകുടുംബങ്ങള്‍ കഴിഞ്ഞിരുന്ന പള്ളിയറ തറവാട്ടില്‍നിന്ന് പലരും മാറിത്താമസമായെങ്കിലും നെല്‍ക്കൃഷി ഇന്നും ഒന്നിച്ചുതന്നെയാണ്.

 30-ല്‍പ്പരം ഏക്കറില്‍ ചെന്നെല്ല്, ചോമാല, ഗന്ധകശാല, ജീരകശാല, കല്ലാടിയാര്യന്‍, നവര, തൊണ്ടി, തെളിയന്‍ എന്നിങ്ങനെ എട്ടിനങ്ങള്‍ കൃഷിചെയ്യുന്നു.
''വെളിയനും തൊണ്ടിയുമൊക്കെ നല്ല ഊര്‍ജവും ആരോഗ്യവും നല്‍കുന്ന ഇനങ്ങളാണ്.

 രുചിയിലും ഇവ മെച്ചമാണ്.

 വെള്ള ചോമാല പലഹാരവും പായസവുമൊക്കെ ഉണ്ടാക്കാന്‍ ഉപയോഗിക്കുന്നു.

 ഗന്ധകശാലപോലുള്ള സുഗന്ധനെല്ലിനങ്ങളും കയമ ഇനങ്ങളും കുറിച്യര്‍ വിശേഷാവസരങ്ങളില്‍ കഴിക്കുന്നവയാണ്.

 ചെന്നെല്ല് ഔഷധമായി സേവിക്കുന്നു.

 ഇവയൊക്കെയും കൂട്ടുകുടുംബത്തിന്റെ ഉപയോഗത്തിനെന്നതിനപ്പുറം വ്യാവസായികമായി ഞങ്ങള്‍ കൃഷിചെയ്യുന്നതു കുറവാണ്'' -രാമന്‍ പറഞ്ഞു.
പൂര്‍ണജൈവകൃഷിതന്നെയാണ് അനുവര്‍ത്തിക്കുന്നത്.

 പണ്ടു വയനാട്ടില്‍ നഞ്ച, പുഞ്ച എന്നിങ്ങനെ രണ്ടു നെല്‍ക്കൃഷി സീസണ്‍ ഉണ്ടായിരുന്നെങ്കിലും ഇന്ന് പുഞ്ചക്കൃഷി തീരേ കുറഞ്ഞിട്ടുണ്ട്.

 നഞ്ച ഇടവപ്പാതിയെ ആശ്രയിച്ചുള്ള കൃഷിയാണ്.

 മലനിരകളില്‍നിന്ന് ഒഴുകിയെത്തുന്ന മഴവെള്ളം ധാരാളം ജൈവാവശിഷ്ടങ്ങളെ മണ്ണിലെത്തിക്കുന്നു.

 ഇതിനുപുറമേ ചാണകവും പച്ചിലവളങ്ങളും മാത്രമാണ് ചേര്‍ക്കുക.
''കീടങ്ങളെ അകറ്റാന്‍ പാരമ്പര്യ അറിവുതന്നെയാണ് ഞങ്ങള്‍ ഉപയോഗപ്പെടുത്തുന്നത്.

 കര്‍പ്പൂര തുളസിയും വയണയും പോലുള്ള സസ്യങ്ങളുടെ ശിഖരങ്ങള്‍ നാട്ടുകയോ അവയുടെ സത്ത് വയലിലെ വെള്ളത്തില്‍ കലക്കുകയോ ചെയ്താല്‍ മിക്കകീടങ്ങളും അകലും.

 പണ്ട് കൈതച്ചെടികള്‍ വരമ്പുകളില്‍ നട്ടിരുന്നു.

 ഇവയുടെ മുള്ള് ചാഴികള്‍ക്കു ദോഷകരമാണ്'' -രാമന്‍ പറയുന്നു.
നെല്‍ക്കൃഷിയുടെ ഓരോ ദശയും കുറിച്യര്‍ ആഘോഷിക്കുന്നുണ്ടെന്ന് പള്ളിയറ രാമന്‍ പറഞ്ഞു.

 ദൈവങ്ങളുടെയും പിതൃക്കളുടെയും സമ്മതം ചോദിച്ചശേഷം വിഷുപ്പിറ്റേന്നാണ് സാധാരണ വിത്തിടുന്നത്.

 നെല്ലിനങ്ങളുടെ മൂപ്പിനനുസരിച്ചാണ് ഓരോയിനം ഞാറും അനുക്രമത്തില്‍ നടുക.

 ഞാറുനടീലിന് പിതൃക്കള്‍ക്കും ദൈവങ്ങള്‍ക്കും നിവേദ്യം നല്‍കുന്നുണ്ട്.
 കന്നിമാസത്തിലെ മകം നാള്‍ കുറിച്യര്‍ നെല്ലിന്റെ ജന്മദിനമായിക്കരുതി നെല്‍ച്ചെടികളെ പൂജിക്കുന്നു.

 അന്നേദിവസം നെല്ല് ഇളക്കാനുള്ള കൊക്കയ്ക്കും മറ്റും വേണ്ട മുള വെട്ടിയെടുക്കുന്ന സമ്പ്രദായമുണ്ട്.

 തുലാപ്പത്തിന് കതിര്‍കയറ്റല്‍ കൊണ്ടാടുന്നു.

 കതിരുകള്‍ ശേഖരിച്ച്  ചാണകം ഉപയോഗിച്ച് പത്തായപ്പുരയുടെയും വീടിന്റെ മുന്‍വാതിലിന്റെയുമൊക്കെ മുകളില്‍ ഒട്ടിച്ചുവെയ്ക്കും.

 മുതിര്‍ന്ന സ്ത്രീകളാണ് കൊയ്ത്തുതുടങ്ങുക.

 കൊയ്ത്തുകഴിഞ്ഞ് നിവേദ്യസമര്‍പ്പണവും സദ്യയുമുണ്ടാവും.
വയനാട്ടില്‍നിന്ന് നെല്‍ക്കൃഷി അപ്രത്യക്ഷമാകുന്നത് ഈ കര്‍ഷകനെ വിഷമിപ്പിക്കുന്നുണ്ട്.

 'വയല്‍'നാട് 'വാഴ'നാടായി മാറുകയാണ്.

 കാലാവസ്ഥാ മാറ്റംമൂലം മഴയിലുണ്ടായ കുറവും നെല്‍ക്കൃഷിയെ ബാധിക്കുന്നുണ്ട്.

 നെന്മണികള്‍ തൂക്കത്തോടെ നിറഞ്ഞും തുടിച്ചും വളരണമെങ്കില്‍ കാലാവസ്ഥ അനുകൂലമായേ പറ്റൂ.

 ശുദ്ധമായ ജൈവനെല്ലും വൈക്കോലും ഉത്പാദിപ്പിക്കുന്ന വയനാടന്‍ പൈതൃക കൃഷിസമ്പ്രദായം നിലനില്‍ക്കേണ്ടത് അത്യാവശ്യമാണെന്നും അദ്ദേഹം പറയുന്നു.