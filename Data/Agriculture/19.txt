                    
-----------------------------------                    

Domain: Agriculture                    

Paper: Mathrubhumi                    

-----------------------------------                 

ഫോര്‍ട്ടുകൊച്ചിയുടെ വിനോദസഞ്ചാര മേഖലയില്‍ വേറിട്ട രീതിയില്‍ ഇടപെട്ട് ഉപജീവനമാര്‍ഗം കണ്ടെത്തുകയാണ് ജോജി ജോര്‍ജ്.

 കൃഷിയും വിനോദസഞ്ചാരവും നാട്ടുഭക്ഷണവുമൊക്കെ ചേര്‍ന്ന സവിശേഷമായ രീതിയാണ് ജോജിയുടേത്.

 സമീപത്തുള്ള സെന്റ് ആന്റണീസ് പള്ളിയിലെ പെരുന്നാളിന്റെ നേര്‍ച്ചസദ്യക്ക് ആവശ്യമായ മുഴുവന്‍ കോളിഫ്‌ളവറും കൃഷിചെയ്ത് സൗജന്യമായി നല്കിയത് ജോജിയായിരുന്നു.
ഫോര്‍ട്ടുകൊച്ചി ചുള്ളിക്കലില്‍ രണ്ടര സെന്റിലുള്ള തന്റെ വീടിന്റെ മട്ടുപ്പാവില്‍ വിളയിച്ചെടുക്കതാണ് കോളിഫ്‌ളവര്‍.

 ഈ വാര്‍ത്ത മാധ്യമങ്ങളില്‍ വന്നതോടു കൂടിയാണ് ജോജി ശ്രദ്ധേയനാകുന്നത്.  40 കിലോയോളം കോളിഫ്‌ളവറാണ് ജോജി ടെറസ്സില്‍ ജൈവരീതിയില്‍ ഉത്പാദിപ്പിച്ചത്.

 വാര്‍ത്തയറിഞ്ഞ് ഒട്ടേറെപ്പേര്‍ ജോജിയുടെ മട്ടുപ്പാവിലെ കൃഷിയിടം കാണാനെത്തി.

 താത്പര്യമുള്ള വിദേശ വിനോദസഞ്ചാരികളെ ഈ കൃഷിയിടത്തിലെത്തിക്കാന്‍ സഞ്ചാര ഏജന്‍സികള്‍ക്ക് തയ്യാറായി.

 അവര്‍  ജോജിയുമായി ചര്‍ച്ചചെയ്തു.
കൃഷിഭവനില്‍ നിന്ന് അനുവദിച്ച മഴമറ നിര്‍മിച്ച്, തന്റെ കൃഷി വിപുലീകരിച്ച് കാഴ്ചയ്ക്ക് സജ്ജമാക്കി.

 സന്ദര്‍ശകര്‍ക്കായി കേരളസദ്യ ഒരുക്കുകയും കൃഷിയിടത്തില്‍ വച്ചുതന്നെ സദ്യ കഴിക്കാന്‍ കഴിയുന്ന രീതിയില്‍ തന്റെ മട്ടുപ്പാവ് മാറ്റുകയും ചെയ്തു.
വൈറ്റില കൃഷിഭവനില്‍ നിന്നു ലഭിച്ച സൗജന്യ ഗ്രോബാഗുകളിലാണ് ജോജി തന്റെ ജൈവകൃഷി നടത്തുന്നത്.

 വൃത്തിയോടും ചിട്ടയോടും കൂടി ഒരുക്കിയിരിക്കുന്ന ഗ്രോബാഗുകളില്‍ വിളവെടുക്കാന്‍ തയ്യാറായി നില്ക്കുന്ന വെണ്ടയും വഴുതനയും തക്കാളിയും ചീരയും കാബേജും കോളിഫ്‌ളവറും ആരെയും കൊതിപ്പിക്കും.

 വള്ളിപ്പയര്‍, കോവല്‍, പാഷന്‍ ഫ്രൂട്ട് എന്നിവ മഴമറയ്ക്കു ചുറ്റും ഭിത്തി തീര്‍ത്തിരിക്കുന്നു.

 15 ഗ്രോബാഗുകളിലായി വിതച്ചിരിക്കുന്ന 'ഉമ' ഇനത്തില്‍പ്പെട്ട നെല്‍ വിത്തുകള്‍ കൊയ്ത്തിന് തയ്യാറായി.  ടെറസ്സിന്റെ മൂലയില്‍ ബാരലില്‍ വച്ചിരിക്കുന്ന ചൈനീസ് ഓറഞ്ചുചെടിയില്‍ വിളഞ്ഞുകിടക്കുന്ന ഓറഞ്ചിന്റെ ജ്യൂസാണ് അതിഥികളെ സ്വീകരിക്കുമ്പോള്‍ ആദ്യമായി നല്കുന്നത്.

 വിദേശികള്‍ക്ക് ഇഷ്ടപ്പെടുന്ന രീതിയില്‍, എരിവു കുറഞ്ഞ രുചികരമായ കറികളാണ് സദ്യക്കായി ഒരുക്കുക.
ജോജിയുടെ ഭാര്യ വിദ്യ, അമ്മ, സഹോദരിമാര്‍ എന്നിവര്‍ ചേര്‍ന്ന് സദ്യ ഒരുക്കുന്നു.  ഇതോടൊപ്പം താത്പര്യമുള്ളവര്‍ക്ക് കേരള സദ്യ ഉണ്ടാക്കാനുള്ള ക്ലാസും നടത്തുന്നുണ്ട്.  ഫ്രാന്‍സ്, ഹോളണ്ട്, ഇംഗ്ലണ്ട് എന്നിവിടങ്ങളില്‍ നിന്നുള്ളവരാണ് കൂടുതലും അതിഥികളായി എത്തുന്നത്.

 ജോജിയുടെ സുഹൃത്തും വാര്‍ഡംഗവുമായ ആന്റണി എല്ലാ സഹായങ്ങളുമായി ജോജിയുടെ ഒപ്പമുണ്ട്.
ഞാറയ്ക്കല്‍, വൈറ്റില കൃഷി അസിസ്റ്റന്റ് ഡയറക്ടര്‍ ഓഫീസിലെ താത്കാലിക ഡ്രൈവറാണ് ജോജി.  കൃഷി ഉദ്യോഗസ്ഥരോടൊപ്പം വിവിധ കൃഷിയിടങ്ങളില്‍ പോയപ്പോഴുണ്ടായ കാഴ്ചകളില്‍ നിന്നാണ് തന്റെ വീടിന്റെ മട്ടുപ്പാവ് കൃഷിയിടമാക്കുന്നതിനുള്ള പ്രചോദനം ലഭിച്ചത്.

 കേവലം മാനസികോല്ലാസത്തിനായി ആരംഭിച്ച മട്ടുപ്പാവുകൃഷി ഇപ്പോള്‍ ജോജിക്കും കുടുംബത്തിനും സാമ്പത്തിക സുരക്ഷിതത്വവും അംഗീകാരവും നല്കുന്നു.  മികച്ച മട്ടുപ്പാവു കൃഷിക്കുള്ള പുരസ്‌കാരം ഉള്‍പ്പെടെ ചെറുതും വലുതുമായ നിരവധി കാര്‍ഷിക പുരസ്‌കാരങ്ങളും ഈ കുടുംബത്തെ തേടിയെത്തിയിട്ടുണ്ട്.

