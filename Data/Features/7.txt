                    
-----------------------------------                    

Domain: Features                    

Paper: Mathrubhumi                    

-----------------------------------                 

കുഞ്ഞായിരിക്കുമളവെത്ര സുഖം തരുന്നു
തന്‍മക്കള്‍,' സര്‍വദുരിതത്തിനുമൗഷധങ്ങള്‍
കുഞ്ഞുങ്ങളെ'ന്നു പറവൂ ബുധര്‍.

 കൂരിരുട്ടും
കണ്ണീരുമായി ചിലര്‍ പിറക്കുവതെന്തുപിന്നെ.

      -സുഗതകുമാരി


രാമകൃഷ്ണപരമഹംസരെയും രമണമഹർഷിയെയുംകുറിച്ച് അരുൺ ഷൂരി എഴുതിയ പുതിയ പുസ്തകത്തിന്റെ പ്രകാശനച്ചടങ്ങിൽ പങ്കെടുക്കാൻ പ്രൗഢമായ സദസ്സാണ് എരിയുന്ന മേയ്‌മാസത്തിന്റെ അവസാനദിവസങ്ങളിലൊന്നിൽ ഡൽഹിയിലെ ഇന്ത്യൻ ഇന്റർനാഷണൽ സെന്ററിൽ എത്തിയത്.
ഇന്ത്യകണ്ട എക്കാലത്തെയും വലിയ അന്വേഷണാത്മക പത്രപ്രവർത്തകൻ, ഈ രാജ്യം ജന്മംനൽകിയ ഏറ്റവും വലിയ രണ്ട് ആധ്യാത്മിക വ്യക്തിത്വങ്ങളെക്കുറിച്ച് എഴുതിയ പുസ്തകം എന്ന പകിട്ട് ഷൂരിയുടെ രചനയ്ക്കുണ്ടായിരുന്നു.

 ധർമശാലയിലെ മഞ്ഞുവഴികളിറങ്ങി ദലൈലാമയായിരുന്നു പുസ്തകം സ്വീകരിക്കാനെത്തിയത്.

 ഉന്നതനായ അഭിഭാഷകൻ ഫാലി എസ്.

 നരിമാൻ, നയതന്ത്രവിദഗ്ധനായ ശ്യാം സരൺ എന്നിവരും വേദിയിലുണ്ടായിരുന്നു. 
സെറിബ്രൽ പാൾസി രോഗം ബാധിച്ച 41 വയസ്സുകാരൻ ആദിത്യയായിരുന്നു പുസ്തകം പ്രകാശനംചെയ്യാൻ എത്തിയത്.

 വീൽച്ചെയറിലാണ് ആദിത്യ വന്നത്.

 കണ്ണടവെച്ച്, വൃത്തിയായി മുടി ചീകിയൊതുക്കിയ അയാൾക്ക് വാക്കുകളുടെ തുടർച്ച നഷ്ടപ്പെട്ടിരുന്നു; എഴുന്നേറ്റ് നിൽക്കാനോ നടക്കാനോ സാധിക്കില്ലായിരുന്നു.

 ആദിത്യ പുസ്തകം ദലൈലാമയ്ക്ക് കൈമാറി.

 തുടർന്ന് അയാളുടെ തളർന്ന കൈത്തലം ബുദ്ധമതത്തിലെ ആ ജ്ഞാനവൃദ്ധന്റെ മിനുസമാർന്ന മൂർധാവിൽ െവച്ചു.

അരുൺ ഷൂരി ആദിത്യയുടെ നെറ്റിയിൽ ചുംബിച്ചു.

 മറച്ചുവെയ്ക്കപ്പെട്ട ഒരുപാട് കളവുകളിലേക്കും കപടതകളിലേക്കും ചുഴിഞ്ഞിറങ്ങിപ്പോയ ഈ അന്വേഷണാത്മകപത്രപ്രവർത്തകന്റെ കണ്ണുകൾ അപ്പോൾ നനഞ്ഞുകുതിർന്നു.

 കാരണം, വീൽച്ചെയറിലിരിക്കുന്ന ആ 41-കാരൻ അദ്ദേഹത്തിന്റ ഏകമകനായിരുന്നു.

 ഇന്ത്യൻ ഇന്റർനാഷണൽ സെന്ററിൽ വന്നുകൂടിയവരെല്ലാം ആ ദൃശ്യംകണ്ട് ഉള്ളാലെ ഉലഞ്ഞു.
അരുൺ ഷൂരി എന്ന പത്രപ്രവർത്തകന്റെയും എഴുത്തുകാരന്റെയും അമ്പുകൊണ്ടവർ ഏറെയാണ്.

 കപടദൈവങ്ങളും ചരിത്രകാരന്മാരും മിഷണറികളും അംബേദ്കറും ഇന്ദിരാഗാന്ധിയും മതേതരത്വസിദ്ധാന്തവുമെല്ലാം, ഷെർലക് ഹോംസിനെ ഓർമിപ്പിക്കുന്ന, കഴുകന്റെ കൊക്കുപോലെ മൂക്കുള്ള ഈ മനുഷ്യന്റെ അസ്ത്രങ്ങളേറ്റ് പുളഞ്ഞു.

 ശീതക്കാറ്റുപോലെ മൂർച്ചയാർന്ന തന്റെ ഭാഷയിൽ അരുൺ ഷൂരി ആർക്കും നിഷേധിക്കാനാവാത്ത വസ്തുതകൾ നിറച്ചുവച്ചു.

 മറ്റാർക്കും കിട്ടാത്തതും മറച്ചുവയ്ക്കപ്പെട്ടതുമായ വസ്തുത(FACTS)കളെ വശീകരിച്ചുപിടിക്കാനുള്ള കഴിവ് ഷൂരിയെ ഇന്ത്യയിലെ ഏറ്റവും ‘അപകടകാരി’യായ പത്രപ്രവർത്തകനാക്കി.
അരുൺ ഷൂരിക്കുമുന്നിൽ ഒരുപാട് വിഗ്രഹങ്ങൾ തകർന്നുവീണു.

 അതുകണ്ട് ഷൂരി ഒരിക്കലും ചിരിക്കുകയോ അഹങ്കരിക്കുകയോ ചെയ്തില്ല.

 കാരണം, ആദിത്യ എപ്പോഴും വീൽച്ചെയറിൽ അദ്ദേഹത്തിന്റെ തൊട്ടടുത്ത് ഇരിപ്പുണ്ടായിരുന്നു; ഒന്നിലും അമിതമായി ആഹ്ലാദിക്കാനോ അഹങ്കരിക്കാനോ സങ്കടപ്പെടാനോ അച്ഛനെ അനുവദിക്കാതെ.

  

സ്വാതന്ത്ര്യം ലഭിക്കുന്നതിനും ആറുവർഷംമുമ്പ് പഞ്ചാബിലെ ജലന്ധറിൽ ജനിച്ച്, ഡൽഹിയിലെ സെന്റ് സ്റ്റീഫൻ കോളേജിൽ പഠിച്ച അരുൺ ഷൂരി ലോകബാങ്കിലെ സാമ്പത്തിക വിദഗ്ധനായിട്ടാണ് തന്റെ ഔദ്യോഗികജീവിതം ആരംഭിക്കുന്നത്.

 അമേരിക്കയിലായിരുന്നു ആ പത്തുവർഷങ്ങൾ.

 അതിനിടെ അദ്ദേഹം അനിതയെ വിവാഹം കഴിച്ചു; അവർ ഗർഭിണിയായി.
ഇന്ത്യയിൽ അപ്പോൾ ഇന്ദിരാഗാന്ധിയുടെ അടിയന്തരാവസ്ഥയായിരുന്നു.

 ഗർഭം ഏഴാംമാസമെത്തിയപ്പോൾ ഒരുനാൾ ഡോക്ടർ അനിതയോട് പറഞ്ഞു: ‘അനിതാ, ചില പ്രശ്നങ്ങൾ കാണുന്നു.

 നമുക്ക് എത്രയും പെെട്ടന്ന് കുഞ്ഞിനെ പുറത്തെടുക്കേണ്ടിവരും’.
കുട്ടിയെ പുറത്തെടുത്തപ്പോൾ പൂർണവളർച്ചയെത്തിയിട്ടുണ്ടായിരുന്നില്ല; തൂക്കവും നന്നേ കുറവ്.

 അപകടനില തരണംചെയ്യാൻ കുഞ്ഞിനെ ഇൻക്യുബേറ്ററിൽ വച്ചു.

 കുഞ്ഞിന്റെ രക്തത്തിൽ പഞ്ചസാരയുടെ അളവ് ക്രമാതീതമായി ഏറിയും കുറഞ്ഞുമിരുന്നു.

 ഏഴുമാസക്കാരന്റെ ഇളംകൈയിൽ ഞരമ്പ് കാണാനാവാതെ ഡോക്ടർമാർ അവന്റെ പച്ചമാംസത്തിലൂടെ സൂചി കുത്തിയിറക്കി.
ഷൂരിയും ഭാര്യയും കണ്ണീരോടെ അത് കണ്ടുനിന്നു.ഒരുമാസം കഴിഞ്ഞപ്പോൾ അവൻ ഇൻക്യുബേറ്ററിന്റെ ചില്ലുകൂടാരംവിട്ട് പൂക്കളും മരങ്ങളും മഴയും പക്ഷികളുമെല്ലാമുള്ള ഈ ഭൂമിയിലേക്ക് വന്നു, പതുക്കെപ്പതുക്കെ വളർന്നു.

 ഷൂരിയുടെയും ഭാര്യയുടെയും നടുവിൽ ഉറങ്ങി, ഉണർന്നു.

 അവന് അവർ ആദിത്യ എന്ന് പേരിട്ടു, ആദിത് എന്നുവിളിച്ചു.

ഒരുനാൾ ആദിത്യ കരഞ്ഞുകൊണ്ടാണ് കിടക്കവിട്ടെഴുന്നേറ്റത്.

 സന്ധ്യയായപ്പോഴേക്കും അവന്റെ കണ്ണുകളിൽ നീലയും വെള്ളയും കലർന്ന ഒരു പാട രൂപപ്പെട്ടു.

 വലതുകണ്ണിന്റെ സ്തരം വിണ്ടുകീറി.

 കണ്ണിൽനിന്ന് ദ്രാവകം ഒലിച്ചിറങ്ങി.

 അവൻ ആർത്തുകരഞ്ഞു.

