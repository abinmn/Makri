                    
-----------------------------------                    

Domain: Technology                    

Paper: Mathrubhumi                    

-----------------------------------                 

ചെന്നൈ: അമേരിക്കന്‍ ബഹിരാകാശ ഏജന്‍സിയായ നാസ കഴിഞ്ഞദിവസം നടത്തിയ ഉപഗ്രഹവിക്ഷേപണത്തിലും ഇന്ത്യയ്ക്ക് അഭിമാനിക്കാം.

 ലോകത്തെ ഏറ്റവും ചെറിയ ഉപഗ്രഹമാണ് നാസ വിക്ഷേപിച്ചത്.

 വെറും 64 ഗ്രാം മാത്രം ഭാരമുള്ള ആ ക്യുബിക് സാറ്റ്‌ലൈറ്റ് രൂപപ്പെടുത്തിയത് ചെന്നൈയില്‍ നിന്നുള്ള വിദ്യാര്‍ഥി റിഫാത് ഷാരൂഖും സംഘവുമാണ്.
തങ്ങള്‍ രൂപംനല്‍കിയ കുഞ്ഞന്‍ ഉപഗ്രഹത്തിന് മുന്‍ രാഷ്ട്രപതി എ.പി.ജെ.അബ്ദുള്‍കലാമിന്റെ ബഹുമാനാര്‍ഥം 'കലാംസാറ്റ്' ( KalamSat ) എന്നാണ് ഷാരൂഖ് പേരിട്ടത്.
ഉപഗ്രഹം ഒരാളുടെ കൈക്കുള്ളില്‍ സുഖമായി ഒതുങ്ങും.

 ത്രീഡി പ്രിന്റിങ് സാങ്കേതിക വിദ്യ ആദ്യമായി ബഹിരാകാശത്ത് പരീക്ഷിക്കാനാണ് ഉപഗ്രഹം ഉപയോഗിച്ചത്.

ഉപഗ്രഹം വിക്ഷേപിച്ചതിനെ തുടര്‍ന്ന് ആഹ്ലാദപ്രകടനം നടത്തുന്ന ഷാരൂഖും സംഘവും

 
വാളോപ്‌സ് ദ്വീപില്‍ നിന്ന് ഒരു സൗണ്ടിങ് റോക്കറ്റില്‍ ജൂണ്‍ 21ന് കലാംസാറ്റ് നാസ വിക്ഷേപിച്ചു.

 ബഹിരാകാശത്ത് നടത്താന്‍ ഒരു ഇന്ത്യന്‍ വിദ്യാര്‍ഥി ചിട്ടപ്പെടുത്തിയ പരീക്ഷണം നാസ നിര്‍വഹിക്കുന്നത് ആദ്യമായാണെന്ന ചരിത്രപ്രാധാന്യവും ഈ വിക്ഷേപണത്തിനുണ്ട്. 
ആകെ 240 മിനിറ്റ് നീളുന്ന ദൗത്യമായിരുന്നു ഇതെന്നും, ഗുരുത്വബലമില്ലാത്ത സാഹചര്യത്തില്‍ ഉപഗ്രഹം 12 മിനുറ്റ് പ്രവര്‍ത്തിച്ചതായും ഷാരൂഖ് അറിയിച്ചു.

 ഒരു കാര്‍ബണ്‍ നാര് ബഹിരാകാശത്ത് വെച്ച് ത്രീഡി പ്രിന്റിങ് വഴി നിര്‍മിക്കുകയാണ് ഉപഗ്രഹം ചെയ്തത്. 

ഉപഗ്രഹം വിക്ഷേപിച്ചതിനെ തുടര്‍ന്ന് ആഹ്ലാദപ്രകടനം നടത്തുന്ന ഷാരൂഖും സംഘവും

 
'ഐ ഡൂഡില്‍ ലേണിങ്' എന്ന സംഘനയുമായി സഹകരിച്ച് നാസ നടത്തിയ 'ക്യൂബ്‌സ് ഇന്‍സ് സ്‌പേസ്' ( Cubes in Space ) മത്സരത്തില്‍ പങ്കെടുക്കുകയാണ് ഷാരൂഖ് ചെയ്തത്.

 64 ഗ്രാം ഭാരമുള്ള ക്യൂബ് ഉപയോഗിച്ച് ബഹിരാകാശത്ത് നടത്താവുന്ന പരീക്ഷണം ഡിസൈന്‍ ചെയ്യുക എന്നതായിരുന്നു വെല്ലുവളി.

 അത് വിജയകരമായി നേരിടുകയാണ് ഷാരൂഖും സംഘവും ചെയ്തത്.

 കാര്‍ബണ്‍ ഫൈബര്‍ പോളിമര്‍ ഉപയോഗിച്ചാണ് അവര്‍ കുഞ്ഞന്‍ ഉപഗ്രഹം നിര്‍മിച്ചത്. 
സ്പേസ് കിഡ്സ് ഇന്ത്യ എന്ന സംഘടനയുടെ സ്ഥാപകനായ ഡോ.

 ശ്രീമതി കേശനാണ് കുട്ടികള്‍ക്ക് മാര്‍ഗനിര്‍ദേശം നല്‍കിയത്. തമിഴ്‌നാട്ടിലെ പാലപ്പട്ടി സ്വദേശിയാണ് ഷാരൂഖ്.