                    
-----------------------------------                    

Domain: Technology                    

Paper: Mathrubhumi                    

-----------------------------------                 

ആനയുടെ തുമ്പിക്കൈ പോലെ ഇരു കണ്ണുകള്‍ക്കും നടുവിലായാണ് ഈ മൃഗത്തിന്റെ മൂക്ക് .

  മൂക്ക് പാതിമുറിഞ്ഞ പോലെയും തോന്നിച്ചേക്കാം .

 രണ്ട് നൂറ്റാണ്ട് മുമ്പ് ചാള്‍സ് ഡാര്‍വിനെപ്പോലും കുഴക്കിയ ഈ ജീവിയുടെ അവശിഷ്ടത്തിന് ഒടുവില്‍ ഉത്തരം കണ്ടെത്തിയിരിക്കുകയാണ് ശാസത്രലോകം .
നീണ്ട കഴുത്തുള്ളതുകൊണ്ടു തന്നെ ലാമ മൃഗത്തിന്റെ പിന്തുടര്‍ച്ചക്കാരാവാം എന്ന അനുമാനത്തിലായിരുന്നു ശാസ്ത്ര ലോകം ഇത്രനാളും .

 രണ്ട് നൂറ്റാണ്ട് മുമ്പ് ഈ വിചിത്ര ജീവിയുടെ ഫോസ്സില്‍ ശാസ്ത്രലോകം വീണ്ടെടുത്ത ശേഷം നടന്ന പഠനങ്ങള്‍ ഭീമാകാരനായ ലാമയായിരിക്കാം എന്ന നിഗമനത്തിലായിരുന്നു എത്തിച്ചേര്‍ന്നതും .

 എന്നാല്‍ ആ നിഗമനങ്ങള്‍ പാടെ തള്ളിക്കളയുന്നതാണ് പുതിയ കണ്ടെത്തല്‍ . 
Macrauchenia patachonica എന്ന ശാസ്ത്ര നാമത്തിലറിയപ്പെടുന്ന ജീവി ലാമയോ കുതിരയോ ആനയോ അല്ല എന്നാണ് പുതിയ ഫോസ്സില്‍ പഠനങ്ങള്‍ വ്യക്തമാക്കുന്നത് . 
പരിണാമസിദ്ധാന്തം ആവിഷ്‌ക്കരിച്ച ഡാര്‍വിനുപോലും ഈ ജീവിയുടെ യഥാര്‍ഥ വര്‍ഗ്ഗമേതെന്ന് കണ്ടെത്താന്‍ കഴിഞ്ഞിരുന്നില്ല .

 ഇതിന്റെ ഉത്പത്തിയോ ഈ സ്പീഷിസിന് പിന്നെ എന്ത് സംഭവിച്ചെന്നോ എന്നുള്ള വിവരങ്ങള്‍ ശാസ്ത്രലോകത്തിന് തരാന്‍ സാധിച്ചിരുന്നില്ല .

 എന്നാല്‍ പുതിയ പഠനം ഈ സംശയങ്ങളെല്ലാം ദൂരീകരിക്കുന്നു .
കുതിര, കണ്ടാമൃഗം, ടാപിര്‍ എന്നിവയുടെയെല്ലാം അകന്ന ബന്ധുവായി വരും മക്രോചേനിയ എന്നാണ് പുതിയ കണ്ടെത്തല്‍ .

 ഇവയെല്ലാം പെരിസ്സോഡാക്റ്റില എന്ന വര്‍ഗ്ഗത്തിന്റെ ഭാഗമാണ് .
ഇതുവരെ ശാസ്ത്ര ലോകത്തിന് പിടി തരാതിരുന്ന ജീവിക്ക് അങ്ങനെ പരിണാമ ചരിത്രത്തില്‍ കൃത്യമായ സ്ഥാനം നല്‍കാന്‍ ഡിഎന്‍എ പരിശോധനയിലൂടെ കഴിഞ്ഞെന്ന് ശാസ്ത്രജ്ഞര്‍ അവകാശപ്പെടുന്നു .
ദക്ഷിണ ചിലിയിലെ ഗുഹയില്‍ നിന്ന് കണ്ടെത്തിയ ഫോസിലിന്റെ ഡിഎന്‍എ പരിശോധനയാണ് ഇത്ര നാളും ചുരുളഴിയാതിരുന്ന പുതിയ വിവരങ്ങളിലേക്ക് വെളിച്ചം വീശിയത് .

 ജര്‍മ്മനി പോട്‌സ്ഡാം സര്‍വ്വകലാശാലയിലെയും അമേരിക്കന്‍ മ്യൂസിയം ഓഫ് നാച്ചറല്‍ ഹിസ്റ്ററിയിലെയും ശാസത്രജ്ഞരാണ് ഡിഎന്‍എ വിശകലനം നടത്തിയത് . 
മക്രോചേനിയയ്ക്ക് അടുത്ത ബന്ധുക്കളൊന്നും ഇല്ലാത്തിനാല്‍ തന്നെ ജനിതക ഘടന പുനര്‍നിര്‍മ്മിച്ച് നടത്തിയ പഠനത്തിലൂടെയാണ് കണ്ടെത്തലുകള്‍ നടത്തിയതെന്നും ശാസ്ത്രജ്ഞര്‍ പുറത്തിറക്കിയ പത്രക്കുറിപ്പില്‍ പറയുന്നു . നേച്ചര്‍ കമ്മ്യൂണിക്കേഷന്‍സ് ജേര്‍ണലിലാണ് പഠനം പ്രസിദ്ധീകരിച്ചത് .
മക്രോചേനിയയുടെയും അതേ കാലഘട്ടത്തില്‍ ജീവിച്ച  മറ്റൊരു വിചിത്ര ജീവിയായ ടോക്‌സോഡോണിന്റെയും എല്ലില്‍ നിന്നുള്ള പ്രോട്ടീനുകളുടെ താരതമ്യ പഠനം 2015ല്‍ നടന്നിരുന്നു .

 ഈ പഠനത്തിലും ഈ രണ്ട് ജീവികളെയും പെരിസോഡാക്റ്റില വിഭാഗത്തിലാണ് ഉള്‍പ്പെടുത്തിയിരുന്നത് .

 എന്നാല്‍ പുതിയ പഠനം അല്‍പം കൂടി വ്യക്തമാണ് .

 കുതിരകളുടെയും കണ്ടാമൃഗത്തിന്റെയുമെല്ലാം കണ്ണിയില്‍ നിന്ന് മക്രോചേനിയ പരിണാമദിശയുടെ ഏത് ഘട്ടത്തിലാണ് വേര്‍പ്പെട്ടതെന്ന കാര്യത്തില്‍ വ്യക്തത തരുന്നതാണ് പുതിയ പഠനം .
10000 വര്‍ഷങ്ങള്‍ക്ക് മുമ്പ് ഭൂമുഖത്ത് നിന്ന് അപ്രത്യക്ഷരായവരാണ് ഇരുവരും . 
1834ല്‍ തെക്കേയമേരിക്കന്‍ യാത്രയിലാണ്‌ ഈ രണ്ട് ജീവികളുടെയും ഫോസ്സിലുകള്‍ ഡാര്‍വിന്‍ കണ്ടെത്തുന്നത് .

 അര്‍ജന്റീനയുടെ ദക്ഷിണ തീരദേശത്തു നിന്നാണ് ഡാര്‍വിന്‍ മക്രോചേനിയയെ കണ്ടെത്തുന്നത് .
ഉറുഗ്വെയില്‍ ഒരു കര്‍ഷകന്‍ കൃഷി സ്ഥലം കിളയ്ക്കുന്നതിനിടയില്‍ കണ്ടെത്തിയ വിചിത്ര ജീവിയെ കുറിച്ചുള്ള അന്വേഷണമാണ് ടോക്‌സോഡണിനെ കണ്ടെത്തുന്നതില്‍ ഡാര്‍വിനെ എത്തിച്ചത് .

