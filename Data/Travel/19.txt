                    
-----------------------------------                    

Domain: Travel                    

Paper: Mathrubhumi                    

-----------------------------------                 

ഗോകര്‍ണ്ണത്തുനിന്നും ദേശീയപാത 17ലൂടെ തെക്കോട്ട് വന്ന് ഹോന്നാവറില്‍ എത്തി 57 കിലോമീറ്റര്‍ കിഴക്കോട്ട് തിരിഞ്ഞ് യാത്ര ചെയ്താല്‍ ജോഗ് കാണാം .

 40 കിലോമീറ്ററോളം കൊടുംകാട്ടിലൂടെയാവും  യാത്ര .

 പൊട്ടിയൊഴുകിവരുന്ന  നീരുറവകള്‍ കണ്ടും സഹ്യന്‍ നീട്ടുന്ന ചിത്രഭംഗികള്‍ ആസ്വദിച്ചും സമയമെടുത്തു വേണം യാത്ര ചെയ്യാന്‍ .

 ഇടയ്ക്കിടെ മയിലുകളും മാനുകളും സിംഹവാലന്‍ കുരങ്ങുകളും മുന്നിലെത്തി അത്ഭുതപ്പെടുത്തും .

 വഴിയില്‍ ചിലയിടങ്ങളില്‍ 'വ്യൂ പോയിന്റുകള്‍' .

 കോടമഞ്ഞ് അലൗകീകഭാവം പകരുന്ന കുന്നുകള്‍ക്കിടയിലൂടെ ഒഴുകുന്ന ശരാവതിയുടെ ദൂരക്കാഴ്ച്ച .

 പ്രകൃതിയെ അറിഞ്ഞാണ് യാത്രയെങ്കില്‍ മൂന്നര മണിക്കൂര്‍ കഴിഞ്ഞാല്‍  ജോഗ് വെളളച്ചാട്ടത്തിനടുത്തെത്താം .
കാട്ടുപാത അവസാനിക്കുമ്പോള്‍ കര്‍ണ്ണാടക ടൂറസം വകുപ്പ് വൃത്തിയായി കെട്ടി ഒരുക്കിയ കാഴ്ച്ചയിടങ്ങള്‍ .

 അന്തരീക്ഷത്തിന്റെ ഭാവത്തിന് യോജിക്കുന്ന കെട്ടിടങ്ങളും താമസ നിലയങ്ങളും .

 ജോഗ് വെളളച്ചാട്ടത്തെ പല കോണില്‍ നിന്നും മുഖത്തോട്മുഖം വീക്ഷിക്കാന്‍ പല തട്ടുകളായി കമ്പി കെട്ടി തയ്യാറാക്കിയ ഒരു കുന്നിന്‍ പുറം .

 ജോഗഡഗുഡി, ഗെര്‍സൊപാ ചാട്ടം എന്നൊക്കെ കന്നഡിഗര്‍ വെള്ളച്ചാട്ടത്തെ വിശേഷിപ്പിക്കുന്നു .


നാലു ജലപാതകള്‍ ചേര്‍ന്നതാണ് ജോഗ് .

 രാജ, റാണി, റോക്കറ്റ്, റോറര്‍ .

 പ്രഭാവശാലിയായ വെളളച്ചാട്ടത്തെ രാജ എന്നു വിശേഷിപ്പിക്കുന്നു .

 ചെറിയ കരിങ്കല്‍ ചാലുകളില്‍ കുടുങ്ങി ഗര്‍ജ്ജിച്ചു വരുന്നത് റോറര്‍ .

 വിക്ഷേപിക്കപ്പെട്ട റോക്കറ്റിന്റെ ധൂമ വളയങ്ങളെ അനുസ്മരിപ്പിക്കുന്ന റോക്കറ്റ് .

 ശാലീനയായി പെയ്തിറങ്ങുന്ന റാണി . 
മഴ തിമിര്‍ക്കുമ്പോള്‍ പതന ദൃശ്യം ആകര്‍ഷകസമൃദ്ധമാവും .

 മഴയും കോടയും ഇടയ്ക്കിടെ ഓടിയെത്തുന്ന വെയിലും കാഴ്ച്ചയ്ക്ക് പുതിയ മാനങ്ങളുണ്ടാക്കുന്നു .

 രാജയ്ക്കും റാണിയ്ക്കും ഇടയില്‍ രണ്ടു കിലോമീറ്റര്‍ ദൂരമുണ്ടെന്ന് മുരുകേശന്‍ പറഞ്ഞു .

 സേലത്ത് ജനിച്ച്, തലപ്പാടിയില്‍ വളര്‍ന്ന്, ജോഗില്‍ ജീവിക്കുന്ന മുരുകേശന് പല ഭാഷകള്‍ വഴങ്ങും .

 മലയാളം പച്ച വെളളം പോലെ .

 'പറ്റിക്കില്ല സാര്‍, പേടിക്കുകയും വേണ്ട,  ഇവിടെ നിന്നു കാണുന്നതല്ല കാഴ്ച്ച .

 അത് വീഴുന്നിടത്ത് പോകണം' .

 മുരുകേശന്‍ പറഞ്ഞു . 
 


ഗൈഡുകളുടെയും കച്ചവടക്കാരുടെയും തിരക്കില്‍ നിന്ന വ്യത്യസ്തമാണ് പതനസ്ഥാനം .

 രണ്ടു കിലോമീറ്റര്‍ ചുറ്റി പോകണം .

 വാഹനങ്ങള്‍ക്ക് അവിടെ പാര്‍ക്ക് ചെയ്യാന്‍ പ്രത്യേക സൗകര്യമുണ്ട് .

 പഴയൊരു ബ്രിട്ടീഷ്  ബംഗ്ലാവും, പണി പൂര്‍ത്തിയാവാത്ത മറ്റൊരു വാസസ്ഥലവും വന്യതയെ വെല്ലുവിളിച്ച് നില്‍ക്കുന്നു .

 പതന സ്ഥലത്തേക്കുളള യാത്ര അപകടം പിടിച്ചതാണ് .

 വഴുവഴുത്ത പാറക്കെട്ടുകള്‍ താണ്ടിയാല്‍ ശരാവതി പതിക്കുന്ന കാഴ്ച്ച .

 രാജ താഴേക്ക് ചാടുന്നത് ഒരു പാറക്കെട്ടിന് തൊട്ട് താഴെയാണ് .

 അല്‍പ്പം നിന്നാല്‍ തലചുറ്റിപ്പോകും .

 കുറച്ചിടെ മാറി ക്രോധത്തോടെ താഴെയ്ക്ക് കുതിക്കുന്ന റോറര്‍ .

 മറ്റു രണ്ട് വെളളച്ചാട്ടങ്ങള്‍ ചിതറിത്തെറിക്കുന്നിടത്ത് ഏഴു നിറങ്ങള്‍ പടരുന്നു .

 അപ്പുറത്ത്  കുന്നുകള്‍ ഇറങ്ങി വരുന്ന ശരാവതിയുടെ ഭയാനകമായ ശബ്ദസൗന്ദര്യം .

 മഴ ശക്തമായപ്പോള്‍ മുരുകേശന്‍ സൗന്ദര്യാസ്വാദനത്തെ വിലക്കി .

 ശരാവതിയുടെ കുറുകെ . 
'ലിംഗനമക്കി' അണകെട്ടിയതോടെ മഴയില്ലത്തപ്പോള്‍ വെളളച്ചാട്ടത്തിന്റെ മാറ്റു കുറയും .

 128 കിലോമീറ്റര്‍ ദൈര്‍ഘ്യത്തിലൊഴുകുന്ന ശരാവതിയില്‍ അഞ്ചോളം വൈദ്യുതോല്‍പ്പാദന കേന്ദ്രങ്ങള്‍ ഉണ്ട് .

 ലിംഗനമക്കി അതില്‍ ഏറ്റവും പ്രധാനപ്പെട്ടതാണ് .

 ശരാവതിയുടെ വൃഷ്ടി പ്രദേശങ്ങള്‍ ജൈവവൈവിധ്യം കൊണ്ട് സമ്പുഷ്ടമാണ് .

 ചുറ്റിലും ശരാവതി, സാഗര്‍ വന്യജീവി സങ്കേതങ്ങള്‍ .

 കരിമ്പുലിയും രാജവെമ്പാലയും അവിടങ്ങളില്‍ വിഹരിക്കുന്നുണ്ടെന്ന് മുരുകേശന്‍ പറഞ്ഞു .

 ഹൊന്നാവാറിലാണ് നദി സമുദ്രത്തില്‍ ലയിക്കുന്നത് . 
ജോഗിന്റെ പതന സ്ഥാനത്തേക്ക് കുന്നിറങ്ങിപ്പോകാം .

 കുത്തനെയുള്ള ഇറക്കം .

 സാധാരണഗതിയില്‍ ഒരു ദിനം പകുതിയെടുക്കും .

 മഴയില്‍ ഒരുമ്പെടല്‍ അസാധ്യമാണ് .

 ജോഗിന് കാതങ്ങള്‍ ദൂരെ, മഴക്കാലത്ത് മാത്രം പ്രത്യക്ഷമാവുന്ന ഗൗരീശങ്കരമെന്ന വെളളച്ചാട്ടം .

 കുപ്പിമൂടിയുടെ വലിപ്പമുളള ഗ്ലാസ്സില്‍ കിട്ടുന്ന ചായ കുടിച്ച് (അതാണ് ചായ) ജോഗിന്റെ മുഴക്കം ആവാഹിച്ച് ഞങ്ങള്‍ വനയാത്ര തുടര്‍ന്നു .