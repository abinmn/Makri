                    
-----------------------------------                    

Domain: Travel                    

Paper: Mathrubhumi                    

-----------------------------------                 

മിഥുനമഴയില്‍ കുതിര്‍ന്ന് ഒരു ബസ് മെല്ലെ നീങ്ങുകയാണ് .

 വളവും തിരിവും കയറ്റവും ഇറക്കവും പിന്നിട്ട്, മുന്നിലേക്ക് തലനീട്ടുന്ന ഇലച്ചാര്‍ത്തുകളോട് കലഹിച്ച്, വീശിയടിക്കുന്ന കാറ്റിനൊപ്പമെത്തുന്ന മഴത്തുള്ളികളില്‍ നനഞ്ഞ്, നാട്ടുവഴികളിലൂടെയുള്ള ഈ യാത്ര അവസാനിച്ചത് വെള്ളിനേഴിയിലാണ് .

 പെരുമയുള്ള കഥകളി കലാകാരന്‍മാരുടെ പേരിനൊപ്പം എഴുതപ്പെട്ട ഗ്രാമം .

 കഥകളി മാത്രമല്ല, കുന്തിപ്പുഴയുടെ തീരത്തെ ഈ ഗ്രാമത്തില്‍ കലാകാരന്‍മാരും കലകളും ഇനിയും ഏറെയുണ്ട് .

ഭാഭ അറ്റോമിക് റിസര്‍ച്ച് സെന്ററില്‍ നിന്ന് വിരമിച്ച അച്യുതന്‍കുട്ടിയേട്ടനാണ് ഞങ്ങളെ വെള്ളിനേഴിയെന്ന വള്ളുവനാടന്‍ ഗ്രാമവുമായി ബന്ധിപ്പിച്ച പാലം .

 വടക്കേ വെള്ളിനേഴിയിലെ വീടിനു മുന്നില്‍ അദ്ദേഹം കാത്തുനില്‍ക്കുന്നുണ്ടായിരുന്നു .

 വെള്ളിനേഴിയില്‍ താമസസൗകര്യങ്ങള്‍ കുറവാണ് .

 അതുകൊണ്ട് തന്റെ വീട്ടില്‍ താമസിക്കാമെന്ന് അദ്ദേഹം സ്‌നേഹപൂര്‍വം ക്ഷണിക്കുകയായിരുന്നു .

 ഷൊര്‍ണൂര്‍ മുതല്‍ വെള്ളിനേഴിവരെയുള്ള വഴികളില്‍ കണ്ട വീടുകളെയെല്ലാം പൊതുവേ രണ്ടുതരത്തില്‍പ്പെടുത്താം .

 മച്ചും മരത്തില്‍ തീര്‍ത്ത ജാലകങ്ങളും ഉള്ള ഓടുമേഞ്ഞ പഴയവീടുകളാണ് ഒന്നാമത്തെത് .

 അവയ്ക്കിടയില്‍ പ്രത്യക്ഷപ്പെടുന്ന ആധുനികശൈലിയിലുള്ള കോണ്‍ക്രീറ്റ് കെട്ടിടങ്ങളാണ് രണ്ടാമത്തെത് .

 അച്യുതന്‍കുട്ടിയേട്ടന്റെ വീട് ആദ്യ കാഴ്ചയില്‍ രണ്ടാമത്തെ ഗണത്തില്‍പ്പെടുന്നു . 

പക്ഷേ, അകത്തേക്ക് കടക്കുമ്പോള്‍ ഇടനാഴിയും മുരളുന്ന തടി വാതിലുകളും ഉള്ള പഴയൊരു തറവാടായി അത് രൂപാന്തരം പ്രാപിക്കുന്നു .

 ചൂടുള്ള കട്ടന്‍കാപ്പി കുടിച്ചുകൊണ്ട് പുസ്തകങ്ങള്‍ അടുക്കടുക്കായിവെച്ച അലമാരകള്‍ നിറഞ്ഞ മുറിയിലിരുന്ന് ഞങ്ങള്‍ സംസാരിച്ചു .

 കഥകളിമുതല്‍ കര്‍ണാടകസംഗീതംവരെ, ശില്പനിര്‍മാണംമുതല്‍ പരിചമുട്ടുകളിവരെ അനേകം കലകള്‍ ഈ ഗ്രാമത്തില്‍ നിലനില്‍ക്കുന്നുണ്ട് .

 ഗ്രാമത്തിന്റെ കലാപൈതൃകം സഞ്ചാരികള്‍ക്ക് മനസ്സിലാക്കികൊടുക്കുക എന്ന ഉദ്ദേശ്യത്തോടെ വെള്ളിനേഴിയില്‍ ഒരു കലാഗ്രാമം ഒരുങ്ങുന്നുണ്ട് .

 അച്യുതന്‍കുട്ടിയേട്ടന്‍ ഇതിന്റെ ചീഫ് കോ ഓഡിനേറ്റര്‍ ആണ് .

 വെള്ളിനേഴിക്കാര്‍ക്ക് അദ്ദേഹം അച്ചൂട്ടിയേട്ടനാണ് .

 വെള്ളിനേഴിയിലെ കലകളെയും കലാകാരന്‍മാരെയും ജീവിതത്തെയും പരിചയപ്പെടുത്തുന്ന ചുമതല അദ്ദേഹം സന്തോഷപൂര്‍വം ഏറ്റെടുത്തു . 


കഥകളിക്കോപ്പുകള്‍ നിര്‍മിക്കുന്ന ഇടത്തേക്കാണ് ആദ്യം പോയത് .

 കോതാവില്‍ രാമന്‍കുട്ടിയും മക്കളായ ഗോവിന്ദന്‍കുട്ടിയും ഉണ്ണികൃഷ്ണനും പിന്നെ അദേഹത്തിന്റെ രണ്ടുശിഷ്യന്മാരും ചേര്‍ന്നാണ് ഇവ ഉണ്ടാക്കുന്നത് .

 വീടിനോടു ചേര്‍ന്ന പണിശാലയില്‍ രാമന്‍കുട്ടിയേട്ടന്‍ ഒരു കിരീടത്തിന്റെ മിനുക്കുപണികളിലാണ് .

 ഒരു കലാകാരന്റെ ഒരു മാസത്തെ അധ്വാനത്തിനൊടുവിലാണ് കിരീടനിര്‍മാണം പൂര്‍ത്തിയാകുന്നത് .

 അതുപോലെതന്നെ മെയ്‌ക്കോപ്പ് (ആഭരണങ്ങള്‍) ഉണ്ടാക്കാനും ഒരു മാസത്തെ പണിവരും .

 മെയ്‌ക്കോപ്പ് എട്ടു സാധനം വരും .

 തോട, ചെവിപ്പൂവ്, ഹസ്തകടകം, വള, തോള്‍പ്പൂട്ട്, പരുത്തിക്കായമണി, കൊല്ലാരം, പടിയരഞ്ഞാണം .

 ഇങ്ങനെ എട്ടുസാധനങ്ങളാണ് പുരുഷവേഷത്തിന് .

 ചെറിയ വ്യത്യാസങ്ങളുണ്ടെങ്കിലും സ്ത്രീവേഷത്തിനും ഇത്രയും സാധനങ്ങള്‍ തന്നെ വരും .

 കുമിഴ് മരത്തിലാണ് കഥകളിക്കോപ്പുകള്‍ നിര്‍മിക്കുന്നത് .

 ഭാരക്കുറവും എളുപ്പം പൊട്ടിപ്പോകില്ലെന്ന പ്രത്യേകതയും കുമിഴ് തിരഞ്ഞെടുക്കാന്‍ കാരണമാണ് .

 ഒരു കിരീടത്തിന് ഏകദേശം മുപ്പത്തയ്യായിരം രൂപ വില വരും .

 അതിന്റെ ആഭരണങ്ങള്‍ക്കും ഏകദേശം അത്ര തന്നെ വിലവരും .

 കഥകളിക്കോപ്പുകള്‍ക്ക് ആവശ്യക്കാര്‍ അനവധി ഉണ്ടെങ്കിലും അവ ഉണ്ടാക്കാനുള്ള ആളുകള്‍ കുറവാണെന്നാണ് രാമന്‍കുട്ടിയേട്ടന്റെ അഭിപ്രായം .

 ഈ ഗ്രാമത്തില്‍ കഥകളിക്കോപ്പുകള്‍ നിര്‍മിക്കുന്ന ഏക കുടുംബം ഇദ്ദേഹത്തിന്റെതാണ് .

 കലാമണ്ഡലം, സദനം, കോട്ടയ്ക്കല്‍ പോലുള്ള സ്ഥാപനങ്ങളാണ് കഥകളിക്കോപ്പുകള്‍ ആവശ്യപ്പെട്ടെത്തുന്നത് .

 ഇടമുറിയാതെ സംസാരിക്കുമ്പോഴും രാമന്‍കുട്ടിയേട്ടന്റെ ശ്രദ്ധമുഴുവന്‍ കിരീടത്തിലാണ് .

 കലാമണ്ഡലത്തിലേക്ക് കൊടുക്കാനുള്ളതാണ്, മെയ്‌ക്കോപ്പുകള്‍ തീര്‍ന്നു, കിരീടങ്ങളാണ് ബാക്കി-അദ്ദേഹം പറഞ്ഞുനിര്‍ത്തി .

 പണിശാലയോടു ചേര്‍ന്ന് ഒരാന നില്‍ക്കുന്നുണ്ട് .

 തിരഞ്ഞെടുപ്പ് പ്രചാരണത്തിന് ഏതോ സ്ഥാനാര്‍ഥിക്കായി അദ്ദേഹം നിര്‍മിച്ചു നല്‍കിയത് . 



ആറന്മുളയിലേതുപോലെ വെള്ളിനേഴിക്കും സ്വന്തമായൊരു കണ്ണാടിയുണ്ട് .

 അടയ്ക്കാപുത്തൂര്‍ കണ്ണാടി .

 അത് നിര്‍മിക്കുന്നത് മൂശാരി കുടുംബത്തിലെ അംഗമായ കൃഷ്ണകുമാറാണ് .

 അച്ഛന്‍ തുടങ്ങിവെച്ച കണ്ണാടിനിര്‍മാണം കൃഷ്ണകുമാര്‍ തുടരുകയാണ് .

 വീടിനോടു ചേര്‍ന്നുള്ള ആലയിലാണ് കണ്ണാടിനിര്‍മാണം .

 ആദ്യമായി കണ്ണാടിയുടെ രൂപം മെഴുകില്‍ ചെയ്യും .

 പിന്നെ അതിനെ എല്ലാപുറവും മണ്ണുകൊണ്ട് പൊതിയും .

 നല്ല അരച്ച മണ്ണുകൊണ്ടാണ് പൊതിയുക .

 പിന്നെ അതിനെ പരുക്കനായ മണ്ണ് ഉപയോഗിച്ച് പൊതിയും .

 അങ്ങനെ ഏതാണ്ട് ഒരിഞ്ച് കനത്തില്‍ മണ്ണുകൊണ്ട് പൊതിഞ്ഞ് കരു രൂപപ്പെടുത്തും .

 കരു ചൂടാക്കി ഉള്ളിലുള്ള മെഴുകിനെ പുറത്തെടുക്കും .

 മെഴുക് ഒഴിഞ്ഞ സ്ഥലത്തേക്ക് ഓട് ഉരുക്കിയൊഴിക്കുന്നു .

 അത് നിറഞ്ഞുവരുന്നതോടെ മെഴുകിന്റെ അതേ രൂപം ഓടില്‍ കിട്ടുന്നു .

 പിന്നെ അതിനെ രാകി പോളിഷ് ചെയ്‌തെടുക്കും .

 ഇത്തരത്തില്‍ ഏറ്റവും ചെറിയ കണ്ണാടി നിര്‍മിക്കണമെങ്കില്‍ പോലും ആറു ദിവസം വേണം .

 ഈ കണ്ണാടിക്ക് 5000 രൂപ വിലവരും .

 35000 രൂപവരെ വിലവരുന്ന കണ്ണാടികള്‍ കൃഷ്ണകുമാര്‍ നിര്‍മിക്കുന്നുണ്ട് .

 കേരളത്തിന്റെ വിവിധ ഭാഗങ്ങളില്‍ നിന്ന് ധാരാളം ആളുകള്‍ ഫോണ്‍ വഴി കണ്ണാടിക്ക് ഓര്‍ഡര്‍ നല്‍കാറുണ്ടെന്ന് കൃഷ്ണകുമാര്‍ പറഞ്ഞു . 


കൃഷ്ണകുമാറിന്റെ ചേട്ടനായ ഹരിഗോവിന്ദന്‍  ശില്‍പ്പിയാണ് .

 വെള്ളിനേഴിയില്‍ തന്നെ താമസിക്കുന്ന അദ്ദേഹത്തിന്റെ അടുക്കലേക്കാണ് പിന്നീട് പോയത് .

 ഇവിടെയും വീടിനോട് ചേര്‍ന്ന് ഒരു പണിപ്പുര ഉണ്ട് .

 മുന്‍പ് കണ്ട ഇടങ്ങളില്‍ നിന്ന് വ്യത്യസ്തമായി ഒരു ശില്‍പ്പിയുടെ കരവിരുതോടെയാണ് ഈ പണിപ്പുര നിര്‍മിച്ചിരിക്കുന്നത് .

 പ്രകൃതിദത്തമായ വെളിച്ചം പരമാവധി പ്രയോജനപ്പെടുത്തക്ക വിധമാണ് ഇവിടം ക്രമീകരിച്ചിരിക്കുന്നത് .

 മുന്‍പ് പൂര്‍ത്തിയാക്കിയ ശില്‍പ്പങ്ങളുടെ കളിമണ്ണിലുള്ള മോഡലുകള്‍ പണിപ്പുരയിലുണ്ട് .

  

തടിയില്‍ നിര്‍മിച്ച കഥകളിക്കോപ്പുകളില്‍ കല്ലുകള്‍ പിടിപ്പിച്ച് നിറംനല്‍കി അരങ്ങില്‍ ഉപയോഗിക്കാന്‍ പാകത്തിലേക്ക് മാറ്റുന്ന രണ്ടു കലാകാരന്‍മാരും വെള്ളിനേഴിയിലുണ്ട് .

 കലാനിലയം രാജീവനും കലാനിലയം പത്മനാഭനും .

 രാത്രി വൈകിയും അവര്‍ ജോലിയിലാണ് .

 ഒരു കിരീടം ഇത്തരത്തില്‍ വര്‍ക്ക് ചെയ്‌തെടുക്കണമെങ്കില്‍ ഒരു മാസം വേണ്ടി വരുമെന്ന് ഇവര്‍ പറയുന്നു .

 മരത്തില്‍ നിര്‍മിച്ച കോപ്പുകള്‍ ഒരുക്കിയെടുക്കുന്നതിന് പുറമേ ഫൈബറില്‍ കോപ്പുകള്‍ നിര്‍മിക്കുന്ന ജോലിയും ഇവര്‍ ചെയ്യുന്നുണ്ട് .

 പണിപ്പുരയ്ക്കുള്ളില്‍ വിവിധ വര്‍ണങ്ങളിലുള്ള അലങ്കാരവസ്തുക്കള്‍ ചിതറിക്കിടക്കുന്നു .

 അതിനു നടുവില്‍ വിരിച്ച പായയില്‍ ഇരുന്ന് ഇരുവരും ഒരു കിരീടത്തിന് മോടികൂട്ടുകയാണ് .

 രാത്രിയേറെ വൈകിയതിന്റെ മുഷിച്ചിലൊന്നും സംസാരത്തിലോ ജോലിയിലോ ഇല്ല .
പരിചമുട്ടുകളി പഠിപ്പിക്കുന്ന ശങ്കരനാശാന്റെ വീട്ടില്‍ ചെന്നപ്പോള്‍ ഏറെ വൈകി .

 അദ്ദേഹവും കുടുംബവും ഏറെ സ്‌നേഹത്തോടെ തന്നെ സ്വീകരിച്ചു .

 പണ്ടൊക്കെ കല്യാണങ്ങളില്‍ പരിചമുട്ടുകളി നിര്‍ബന്ധമായിരുന്നുവെന്ന് ആശാന്‍ ഓര്‍മിച്ചു .

 പിന്നീട് യുവജനോത്സവങ്ങളില്‍ ഒരു മത്സരയിനം മാത്രമായി  ഇത് ഒതുങ്ങിപ്പോയി .

 പണ്ട് വീടുകള്‍തോറും പരിചമുട്ടുകളി അവതരിപ്പിച്ച ആശാന്‍ ഇന്ന് സ്‌കൂളുകളില്‍ കുട്ടികളെ ഈ കല അഭ്യസിപ്പിക്കുന്ന അധ്യാപകനാണ് .

 വയസ്സ് എണ്‍പത്തിരണ്ടു കടന്നിട്ടും ആശാന്‍ ഇന്നും ഉത്സാഹത്തോടെ ഈ രംഗത്തു തുടരുന്നു .

കഥകളിയില്‍ കല്ലുവഴിച്ചിട്ട പിറന്ന ഒളപ്പമണ്ണമനയും വെള്ളിനേഴിയിലാണ് .

 കവി ഒളപ്പമണ്ണയും സുമംഗലയുമൊക്കെ ജനിച്ച ഇടം .

 എട്ടുകെട്ടാണ് മന ഇന്ന് .

 അതില്‍ ഒരു ഭാഗം ഹോംസ്‌റ്റേ ആണ് .

 മറ്റിടങ്ങളില്‍ താമസമുണ്ട് .

 മനയില്‍ താമസിച്ച് കഥകളിയും കളംപാട്ടും കാണാനായി വിദേശികളായ സഞ്ചാരികള്‍ ധാരാളം എത്താറുണ്ടെന്ന് ഹോംസ്‌റ്റേയുടെ ഉടമയായ ഒ .എന്‍ .

 ദാമോദരന്‍ പറഞ്ഞു .

 പുള്ളുവന്‍പാട്ട്, ചുമര്‍ച്ചിത്രമെഴുത്ത്, കൈകൊട്ടിക്കളി, ചെണ്ടകൊട്ട് എന്നിങ്ങനെ വെള്ളിനേഴിയെന്ന ചെറിയ ഗ്രാമത്തില്‍ വേരോടിയ കലകള്‍ എണ്ണത്തില്‍ വലുതാണ് .

 അവ കണ്ടുതീര്‍ക്കാന്‍ കയ്യിലുള്ള ചുരുങ്ങിയ ദിവസങ്ങള്‍ മതിയാകില്ല .

 ഇന്ന് വെള്ളിനേഴി സ്ഥിതിചെയ്യുന്ന ഭാഗത്ത് മുന്‍കാലങ്ങളില്‍ വലിയ യുദ്ധങ്ങളോ കലാപങ്ങളോ ഉണ്ടായതായി അറിവില്ല .

 സമാധാനപരമായ ജീവിതഅന്തരീക്ഷം നിലനിന്നതിനാലാണ് ഇവിടെ കലകള്‍ രൂപംകൊണ്ടതെന്നാണ് അച്ചൂട്ടിയേട്ടന്റെ അഭിപ്രായം .

 കാരണം എന്തുതന്നെയായാലും കലകളെ പോറ്റിവളര്‍ത്തുന്ന എന്തോ ഒന്ന് ഇവിടുത്തെ മണ്ണില്‍ അലിഞ്ഞുചേര്‍ന്നിട്ടുണ്ടെന്ന് ഉറപ്പ് .

 
സ്വതസിദ്ധമായി ലഭിച്ച കലകളെ വെളളിനേഴിക്കാര്‍ ഉപേക്ഷിക്കുന്നില്ലെന്നതാണ് മറ്റൊരു കാര്യം .

 തലമുറകള്‍ പിന്നിടുമ്പോള്‍ കലകള്‍ നശിക്കുന്നു എന്ന വാദത്തിന് നേര്‍വിപരീതമാണ് വെള്ളിനേഴിയിലെ അനുഭവം .

 ഇവിടുത്തെ ഓരോരാളും പാരമ്പര്യമായി കിട്ടിയ കഴിവിനെ ഉപയോഗിക്കുന്നു .

 കല നിലനിര്‍ത്താനുള്ള കഷ്ടപ്പാടിന്റെയോ അസംതൃപ്തിയുടെയോ കഥകളല്ല വെള്ളിനേഴിയില്‍നിന്ന് കേട്ടത് .

 മറിച്ച് പ്രായോഗികബുദ്ധിയോടെ സമീപിച്ച് കലയില്‍നിന്ന് ജീവിതവരുമാനം നേടിയെടുക്കുന്ന അനുഭവങ്ങളാണ് .

 രാമന്‍കുട്ടിയേട്ടനും കൃഷ്ണകുമാറും സഹദേവനും രാജീവും പത്മനാഭനും ശങ്കരനാശാനുമെല്ലാം പലതലമുറകളിപ്പെട്ടവരാണെങ്കിലും അവരെല്ലാം കലയെ സ്‌നേഹിക്കുന്നു, അതില്‍നിന്ന് വരുമാനം നേടുന്നു, ഇഷ്ടപ്പെട്ട ജോലി ചെയ്ത് സന്തോഷത്തോടെ ജീവിക്കുന്നു .

 ഇതാണ് വെള്ളിനേഴി പകര്‍ന്നുതന്ന ഏറ്റവും വലിയ പാഠം .

     

Vellinezhi
Vellinezhi is a small hamlet in Palakkad dist ., situated near Cherplassery .

 This village is known for its contributions to the cultural sector especially to Kathakali . 
Get There - 
By Bus:  Buses run from Cherplassery to Vellinezhi at regular intervals .
By Rail: Shornur,  (30 km)Ottapalam (23 km)
By Air: Kochi International Airport (110 km)
Stay - Olappamanna Mana is the only stay option .

