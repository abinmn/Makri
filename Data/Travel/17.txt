                    
-----------------------------------                    

Domain: Travel                    

Paper: Mathrubhumi                    

-----------------------------------                 


Mathrubhumi - Sanchari POST OF THE WEEK

ഭാഗം 1
ഒരുപാട് കാലമായുള്ള ആഗ്രഹമാണ്, കാടിനുള്ളിലേക്ക് ഒറ്റയ്ക്ക് ഒരു യാത്രയും കാടിനുള്ളിലെ താമസവും.

 അങ്ങനെയിരിക്കെ അടുത്തിടെയാണ് തേടിയ വള്ളി കാലില്‍ ചുറ്റി എന്ന് പറഞ്ഞ പോലെ നമ്മുടെ സഞ്ചാരി ഗ്രൂപ്പിലെ പഴയ ഒരു പോസ്റ്റ് കണ്ടത്.

 കാസര്‍കോട്ടുകാരന്‍ രതീഷ് ചേട്ടന്റെ കുമരപര്‍വത്തിലേക്ക് ഉള്ള ട്രെക്കിങ്.
വായിച്ചപ്പോള്‍ എന്റെ സ്വപ്നസാക്ഷാത്കാരത്തിനു പറ്റിയ സ്ഥലം.

 ഞാന്‍ പഠിക്കുന്ന മംഗലാപുരത്തു നിന്ന് 100 കിലോമീറ്ററേയുള്ളൂ എന്ന് അറിഞ്ഞപ്പോള്‍ ഞാന്‍ ഉറപ്പിച്ചു.

 ഇതു തന്നെ ഞാന്‍ തേടി നടന്ന യാത്ര.
രതീഷ് ചേട്ടന് ഫെയിസ്ബുക്കിലൂടെ മെസ്സേജ് അയച്ചു.

 കഴിഞ്ഞ തവണ റാണിപുരം പോവാന്‍ അഭിപ്രായം ചോദിച്ചിട്ട്, ഞാന്‍ പോയി വന്ന് ദിവസങ്ങള്‍ കഴിഞ്ഞാണ് റിപ്ലൈ തന്നത്.

 അതുകൊണ്ടാവും ഇത്തവണ എന്റെ മെസ്സേജ് കണ്ടപ്പോഴേ മൊബൈല്‍ നമ്പര്‍ അയച്ചു തന്നു.

 വിളിച്ചു ചോദിച്ചപ്പോള്‍ ഞാന്‍ വിചാരിച്ചതിലും അപ്പുറമാണ് കുമാരപര്‍വതം.

 ആദ്യം സുബ്രമണ്യയില്‍ നിന്ന് സൂര്യപ്രകാശം പോലും കടക്കാത്ത കാട്ടിലൂടെ മല കയറണം.

 അവിടെ രാത്രി താമസിക്കാം.

 അവിടെ നിന്ന് അഞ്ചു മലകള്‍ കൂടി കയറി ഇറങ്ങിയാലേ നമ്മുടെ കുമാരപര്‍വതം എത്തു.

 ഒറ്റയ്ക്കാണ് പോകുന്നതെന്നുകൂടി അറിഞ്ഞപ്പോള്‍ ബുദ്ധിമുട്ടായിരിക്കുമെന്ന് രതീഷ് ചേട്ടന്‍ പറഞ്ഞു.

 ഇതെല്ലാം കേട്ടപ്പോള്‍ എനിക്ക് എന്തായാലും പോകണമെന്ന് ഞാന്‍ തറപ്പിച്ചു പറഞ്ഞു.

 സൂക്ഷിച്ചു പോകണം, അവിടെ എത്തിയിട്ട് വിളിക്കണം എന്നെല്ലാം പറഞ്ഞ് രതീഷ് ചേട്ടന്‍ ഫോണ്‍ വെച്ചു.
മെയ് 11, 2017 വ്യാഴാഴ്ച.

 അവധിദിവസം അല്ലാത്തതുകൊണ്ട് തിരക്കുകുറവായിരിക്കും എന്ന വിശ്വാസത്തില്‍ ഞാന്‍ മല കയറാന്‍ തീരുമാനിച്ചു.

 മംഗലാപുരത്തു ഹോസ്റ്റലില്‍ താമസിക്കുന്ന ഞാന്‍ പോകുന്ന വിവരം ആരോടും പറഞ്ഞിരുന്നില്ല. 
അല്ലെങ്കിലേ ഞാന്‍ ഒറ്റയ്ക്ക് ട്രിപ്പ് പോകുന്നത് കണ്ടാല്‍ സുഹൃത്തുകള്‍ ചീത്ത വിളിക്കാന്‍ തുടങ്ങും.

 അത് കാട്ടിലോട്ട് കൂടെയാണെന്നറിഞ്ഞാല്‍ അവന്മാര്‍ എന്നെ കൊല്ലും.

 നാളെ രാവിലെ നാലു മണിക്ക് ഇറങ്ങാം എന്ന ഉദ്ദേശത്തില്‍ ഞാന്‍ ഉറങ്ങാന്‍ കിടന്നു.

 പക്ഷെ ഉറക്കം വരുന്നില്ല.

 നാളെ എന്റെ ജീവിതത്തില്‍ എന്തൊക്കെ സംഭവിക്കും, നാളെ ഈസമയം ഞാന്‍ എവിടെ ആയിരിക്കും എന്നിങ്ങനെ ഉത്തരം കിട്ടാത്ത നൂറുചോദ്യങ്ങളും ആകാംക്ഷയും.

ഞാന്‍ എങ്ങനെ ഒക്കെയോ സമയം മൂന്നുമണിയാക്കി.

 ആരോടും പറയാത്തതിനാല്‍ ഞാന്‍ ബാഗ് ഒന്നും പായ്ക്ക് ചെയ്തിരുന്നില്ല.

 എന്റെ സ്വഭാവം വെച്ചു ചെറിയ എന്തേലും മതി എന്റെ ചങ്ക് ബ്രോസിന് എന്റെ ട്രിപ്പ് പ്ലാന്‍ മനസ്സിലാവാന്‍.

 റൂംമേറ്റ് നാഫില്‍ നല്ല ഉറക്കമാണ്.

 ഞാന്‍ മെല്ലെ മൊബൈലിന്റെ വെളിച്ചത്തില്‍ സാധനങ്ങള്‍ ഒന്നൊന്നായി എടുത്ത് ബാഗില്‍ വെച്ചു.

 ഷൂ ഇട്ട് ഇറങ്ങാന്‍ നോക്കുമ്പോള്‍ ബൈക്കിന്റെ താക്കോല്‍ കാണാനില്ല. 

പടച്ചോനെ പണി പാളിയോ.

 സ്ഥിരം വെക്കുന്നിടത്ത് ചാവി ഇല്ല.

 ഒരുപാട് നേരത്തെ തപ്പലിനിടെ നാഫില്‍ ഉണര്‍ന്നു.

