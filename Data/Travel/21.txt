                    
-----------------------------------                    

Domain: Travel                    

Paper: Mathrubhumi                    

-----------------------------------                 

കര്‍ണ്ണാടകയിലെ ഘോരവനത്തിലുള്ളിലെ ഗുണ്ടറയെന്ന തീര്‍ത്ഥാടന കേന്ദ്രത്തെ കുറിച്ച് വളരെ പരിമിതമായ അറിവ് മാത്രമാണ് പുറം ലോകത്തിനുള്ളത്.

 വയനാട്ടില്‍ നിന്ന് കര്‍ണാടകയിലേക്കുള്ള പ്രവേശനപാതയായ ബാവലിയുടെ സമീപപ്രദേശമായ മച്ചൂരാണ് ഗുണ്ടറയിലേക്കുള്ള കവാടം.
വര്‍ഷത്തില്‍ ഒരിക്കല്‍ അവിടെ ആണ്ടുനേര്‍ച്ച നടക്കുമെന്നും അന്നുമാത്രം വന്യജീവി സങ്കേതത്തിലൂടെ കാല്‍ നടയായി പ്രവേശനാനുമതി ലഭിക്കുമെന്നും സുഹൃത്ത് വഴിയാണറിഞ്ഞത്.

 അന്നുമുതല്‍ ഗുണ്ടറ വനത്തിനുള്ളിലെ ഈ ദര്‍ഗ്ഗയെ മനസ്സില്‍ പ്രതിഷ്ഠിച്ചു.

 പലതവണ ഇതിനായി ഒരുങ്ങിയപ്പോഴും ദിവസത്തെക്കുറിച്ച് കൃത്യമായ സൂചനകള്‍ ലഭിക്കാത്തതിനാല്‍ യാത്ര വഴിമാറിപ്പോയി.

 ഇത്തവണ പതിവില്ലാതെ ഗുണ്ടറ നേര്‍ച്ചയെക്കുറിച്ച് ബാവലിയിലെ ഒരു സുഹൃത്ത് നേരിട്ട് വിളിച്ചു പറഞ്ഞു.

 കലണ്ടര്‍ താളിലേക്ക് നോക്കിയപ്പോള്‍ ഈസ്റ്റര്‍ ദിനം.

 ഞായറാഴ്ചയും ഈസ്റ്ററും ഒരുമിച്ച്.

 എന്തു ചെയ്യണമെന്ന് രണ്ടാമതൊന്നു ആലോചിക്കേണ്ടി വന്നില്ല. 
ഗുണ്ടറ കാടുകളിലേക്ക് പോകാന്‍ തന്നെയായി തീരുമാനം.

 രണ്ടാഴ്ച മുമ്പേ വിവരം ലഭിച്ചതിനാല്‍ ഈ ദിവസത്തേക്കുള്ള എല്ലാ പരിപാടികളും മാറ്റി വെച്ചു.

 തിരുപ്പിറവി ആഘോഷിക്കേണ്ട ഫോട്ടോഗ്രാഫറായ ചാക്കോ ചേട്ടനും എന്റെ ഈ ഉദ്യമത്തിലേക്ക് എല്ലാം മാറ്റിവെച്ച് കൂടെയിറങ്ങി.

 കൂട്ടമായി മാത്രമേ കാടിനുള്ളിലേക്ക് പ്രവേശിക്കാന്‍ അനുമതിയുണ്ടാകൂ എന്നറിഞ്ഞതിനാല്‍ സമയ ക്ലിപ്തത ഉറപ്പിച്ചു.

 രാവിലെ ഏഴിന് മാനന്തവാടിയില്‍ നിന്നും ബൈക്കില്‍ യാത്ര തുടങ്ങി.

 ഒമ്പത് മണിയാകുമ്പോഴേക്കും വനാതിര്‍ത്തിയിലെത്തണം.

 അവധി ദിവസമായതിനാല്‍ റോഡില്‍ വാഹനങ്ങള്‍ കുറവ്.

 കേരള കര്‍ണ്ണാടക അതിര്‍ത്തിയിലെ ബാവലി ചെക്ക് പോസ്റ്റിനരികിലെ തട്ടകടയക്ക് സമാനമായ ചായക്കടയാണ് ആദ്യ ലക്ഷ്യം.

 മുപ്പത് കിലോമീറ്ററലധികം ദൂരമുണ്ട് ഈ ലക്ഷ്യ സ്ഥാനത്തേക്ക് എത്താന്‍ പോലും. 
മഞ്ഞിനെയും ഗട്ടറുകളെയും  വകവെക്കാതെ കാട്ടിക്കുളം വരെ പരമാവധി പോകാന്‍ പറ്റുന്ന വേഗതയില്‍ ആക്‌സിലേറ്ററില്‍ കൈകൊടുത്തു.

 ഇതനിടയില്‍ മലപ്പുറം വടകര കണ്ണൂര്‍ രജിസ്‌ട്രേഷനുള്ള അനവധി കാറുകളും ജീപ്പുകളുമെല്ലാം കണ്ണില്‍പ്പെട്ടു.

 അതിനുള്ളില്‍ നിറയെ വെള്ള തലപ്പാവണിഞ്ഞും മറ്റുമുള്ള നിരവധി  ചെറുപ്പാക്കാരുമുണ്ട്.

