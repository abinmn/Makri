                    
-----------------------------------                    

Domain: Movies & Music                    

Paper: Mathrubhumi                    

-----------------------------------                 

കോഴിക്കോട് എരഞ്ഞിപ്പാലം ജങ്ക്ഷനിലൂടെ നടന്നു പോകുമ്പോള്‍ എന്തോ ശരീരത്തില്‍ വന്നിടിച്ചതേ ഓര്‍മ്മയുള്ളൂ.

 ചീറിപ്പാഞ്ഞുവന്ന ഒരു ബസ്സായിരുന്നു അതെന്ന് പിന്നീടാരോ പറഞ്ഞറിഞ്ഞു.

 ബോധം വന്നപ്പോള്‍ ആശുപത്രിക്കിടക്കയിലാണ്.

 കാഴ്ചക്ക് ആകെ ഒരു മങ്ങല്‍.

 ശരീരമാസകലം കൊത്തിപ്പറിക്കുന്ന വേദന.

 ആരൊക്കെയോ ചുറ്റും കൂടി നിന്ന് പരസ്പരം സംസാരിക്കുന്ന ശബ്ദം മാത്രം കേള്‍ക്കാം.

 ഇടയ്ക്ക് അവരില്‍ ഒരാള്‍ തലതാഴ്ത്തി കാതില്‍ ചോദിച്ചു: ''നിങ്ങള്‍ ഏതു നാട്ടുകാരനാ .

 ഏതെങ്കിലും ബന്ധുവിന്റെ പേര് ഓര്‍മ്മയുണ്ടോ.''
ഒന്നും ഓര്‍മ്മ വരുന്നുണ്ടായിരുന്നില്ല കുഞ്ഞിമൂസയ്ക്ക്.

 മനസ്സ് നിറയെ ശൂന്യത മാത്രം.

 ചുറ്റും ചിതറിവീണുകിടന്ന ഓര്‍മ്മത്തുണ്ടുകള്‍ പെറുക്കിയെടുത്തു കൂട്ടിവെക്കാന്‍ പറ്റാതെ കുറെ നേരം വെറുതെ മുകളിലേക്ക് നോക്കിക്കിടന്നപ്പോള്‍ ഒരു രൂപം മനസ്സില്‍ തെളിഞ്ഞുവന്നു.

 എണ്ണമയമുള്ള തലമുടി കൈകൊണ്ടു മാടിയൊതുക്കി ഉറച്ച കാല്‍വെപ്പുകളോടെ ദൂരെ നിന്ന് നടന്നു വരുന്ന ഒരാള്‍.

 കസവു മുണ്ടും കൈകള്‍ മുകളിലേക്ക് തെറുത്തുവച്ച തൂവെള്ള ജൂബയും വേഷം.

 മുഖത്ത് മായാത്ത പുഞ്ചിരി.

 ഒരു നിമിഷം കുഞ്ഞിമൂസയുടെ മനസ്സ് പഴയൊരീണം മൂളി.

 ചുണ്ടുകള്‍ പതുക്കെ മന്ത്രിച്ചു രാഘവന്‍ മാഷ്.

 ''എന്ത് കൊണ്ടാണ് ഞാന്‍ അദ്ദേഹത്തിന്റെ പേര് അപ്പോള്‍ പറഞ്ഞത് എന്നെനിക്കറിയില്ല.

 മറ്റാരുടെയും പേര് ഓര്‍മ്മ വന്നില്ല എന്നതാണ് സത്യം സ്വന്തം മക്കളുടെ പോലും.

 ആ പേരിന്റെ ഉടമ എത്രത്തോളം എന്റെ ജീവിതത്തെ, എന്റെ ശ്വാസോഛ്വാസത്തെ പോലും സ്വാധീനിച്ചിരിക്കുന്നു എന്ന് ഞാന്‍ മനസ്സിലാക്കിയത് അന്നാണ്.'' കുഞ്ഞിമൂസ പറഞ്ഞു.
ആശുപത്രിക്കിടക്കയില്‍ അര്‍ദ്ധബോധാവസ്ഥയില്‍ അവശനായി കിടക്കുന്ന ചുമട്ടു തൊഴിലാളിയുടെ ചുണ്ടുകള്‍ മലയാളത്തിന്റെ പ്രിയപ്പെട്ട സംഗീത സംവിധായകന്റെ പേര് ഉരുവിട്ടപ്പോള്‍ അത്ഭുതം തോന്നിയിരിക്കണം ചുറ്റും കൂടിനിന്നവര്‍ക്ക്.

 ഉടനടി രാഘവന്‍ മാഷെ തേടി ആകാശവാണി നിലയത്തിലേക്ക് ആളു പോയി.

 അധികം കാത്തിരിക്കേണ്ടി വന്നില്ല.

 ബീച്ചാശുപത്രിയില്‍ കുഞ്ഞിമൂസയുടെ കിടക്കയ്ക്ക് അരികെ മാസ്റ്റര്‍ എത്തി.

 ഒപ്പം അക്കിത്തവും തിക്കോടിയനും കക്കാടും ഉള്‍പ്പെടെ ആകാശവാണിക്കാരുടെ ഒരു വന്‍ സംഘവും.

 കട്ടിലിന്റെ തലയ്ക്കലിരുന്നു തന്നെ സാവധാനം തലോടിയ മാസ്റ്ററുടെ ബലിഷ്ടമായ കൈകള്‍ കുഞ്ഞിമൂസ മുറുക്കെ പിടിച്ചു.

 ''ജീവിതത്തിലേക്ക് ഞാന്‍ തിരിച്ചു വന്നു എന്ന് എന്നെ ബോധ്യപ്പെടുത്തിയത് ആ തലോടലാണ്.

 അതുവരെ മരണം ഉറപ്പിച്ചു കിടക്കുകയായിരുന്നു ഞാന്‍.

 മാസ്റ്ററുടെ സാമീപ്യം, വിദൂരതയില്‍ നിന്ന് ഫോണിലൂടെ വരുന്ന ആ ശബ്ദം പോലും പറഞ്ഞറിയിക്കാന്‍ ആവാത്ത ഒരു സുരക്ഷിതത്വ ബോധം എന്നും എനിക്ക് നല്കിയിരുന്നു.

