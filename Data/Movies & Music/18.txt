                    
-----------------------------------                    

Domain: Movies & Music                    

Paper: Mathrubhumi                    

-----------------------------------                 

നമ്മുടെയെല്ലാം ജീവിതത്തില്‍ വീഴ്ചകള്‍ ഉണ്ടാവാറുണ്ട്.

 ഓരോരുത്തരുടെ ജീവിത സാഹചര്യങ്ങള്‍ അനുസരിച്ച് ആ വീഴ്ചയില്‍ ഏറ്റക്കുറച്ചിലുകളും ഉണ്ടാവാറുണ്ട്.

 ചിലര്‍ വീഴ്ചയില്‍ നിന്ന് കരകയറിയെന്ന് വരില്ല.

 മറ്റു ചിലരാകട്ടെ  കരപറ്റാനായി നിരന്തരം പരിശ്രമിക്കുകയും വിജയം വരിക്കുകയും ചെയ്യും.

 അത്തരത്തിലുള്ള ചിലരെപ്പറ്റിയാണ് അവരുടെ രാവുകള്‍ പറയുന്നത്.
പല ജീവിത സാഹചര്യങ്ങളില്‍ നിന്നു വരുന്ന നാലുപേര്‍.

 ആഷിക് (ആസിഫ് അലി), സിദ്ധാര്‍ത്ഥ് (ഉണ്ണി മുകുന്ദന്‍), വിജയ് (വിനയ്‌ഫോര്‍ട്ട്), സ്‌കോബോ (നെടുമുടി വേണു) എന്നിവരാണവര്‍.

 ജീവിതത്തില്‍ നിരാശ നിറഞ്ഞ ഈ നാല്‍വര്‍ സംഘത്തിന്റെ കണ്ടുമുട്ടലും തുടര്‍ന്നുള്ള സംഭവവികാസങ്ങളുമാണ് ചിത്രത്തിന്റെ ആകെത്തുക.

 എവിടെ അവസാനിച്ചെന്ന് കരുതുന്നുവോ അവിടെ നിന്നാണ് യഥാര്‍ത്ഥത്തിലുള്ള തുടക്കം എന്ന തത്വം ചിത്രത്തിലുടനീളം കൊണ്ടുവരാന്‍ സംവിധായകനും തിരക്കഥാകൃത്തുമായ ഷാനില്‍ മുഹമ്മദിന് സാധിച്ചിട്ടുണ്ട്. 
നിരന്തരമായി പരിശ്രമിക്കുന്നവന് മാത്രമേ ജീവിതത്തില്‍ വിജയിക്കാനാവൂ എന്ന് പറയുമ്പോള്‍ നെടുമുടി വേണു അവതരിപ്പിക്കുന്ന സ്‌കോബോ സംവദിക്കുന്നത് സിനിമയ്ക്കുള്ളിലെ കഥാപാത്രങ്ങളോടല്ല.

 ഓരോ പ്രേക്ഷകനോടുമാണ്.

 തോല്‍വി വിജയത്തിന്റെ ചവിട്ടുപടിയാണെന്ന് സമര്‍ഥിക്കാന്‍ സിനിമയുടെ പലഭാഗത്തും കൗതുകമുണര്‍ത്തുന്ന ഉദാഹരണങ്ങള്‍ സംവിധായകന്‍ കൊരുത്തുവച്ചിട്ടുണ്ട്.

 താരങ്ങളുടെ പ്രകടനത്തിലേക്ക് വന്നാല്‍ ഒരുപടി മുന്നില്‍ നില്‍ക്കുന്നത് ആഷിക് എന്ന് സിനിമാമോഹിയുടെ വേഷത്തിലെത്തിയ ആസിഫ് അലി തന്നെയാണ്. അഡ്വെഞ്ചേഴ്‌സ് ഓഫ് ഓമനക്കുട്ടനില്‍ നിന്നും വിഭിന്നമായി വൈകാരികമായ തലത്തിലൂടെ സഞ്ചരിക്കുന്ന കഥാപാത്രമാവാന്‍ ആസിഫിന് സാധിച്ചിട്ടുണ്ട്.

 ക്ലൈമാക്‌സിലെ വൈകാരിക രംഗങ്ങള്‍ ആസിഫിലെ നടനെ വിളിച്ചോതുന്നതാണ്. 
 
ഉണ്ണി മുകുന്ദന്‍, നെടുമുടി വേണു, വിനയ്‌ഫോര്‍ട്ട്, മുകേഷ്, ഹണിറോസ്, ലെന എന്നിവര്‍ അവരവരുടെ വേഷങ്ങള്‍ ഭംഗിയാക്കി.

 അജു വര്‍ഗീസിന് കുറച്ചുകൂടി നല്ല തമാശരംഗങ്ങള്‍ കൊടുക്കാമായിരുന്നു എന്നു തോന്നി.

 ജീവിതത്തില്‍ വിജയിക്കാന്‍ രണ്ട് വഴികളുണ്ട്.

 എളുപ്പമുള്ളതും ബുദ്ധിമുട്ടുള്ളതും.

 എളുപ്പവഴിയിലൂടെ നേടുന്ന വിജയം വരാന്‍ പോകുന്ന വലിയ ബുദ്ധിമുട്ടുകളുടെ ശാന്തതയാണെന്നുള്ള സന്ദേശം നല്‍കിയാണ് ചിത്രം അവസാനിക്കുന്നത്.