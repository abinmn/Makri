                    
-----------------------------------                    

Domain: Movies & Music                    

Paper: Mathrubhumi                    

-----------------------------------                 

സിനിമ ഇറങ്ങും മുൻപേ നിർമാതാവ് മരിക്കുക.

 സിനിമയുടെ എഡിറ്റിങ് കണ്ടാണ് നിർമാതാവ് മരിച്ചതെന്ന് വാർത്ത പരക്കുക.

 ഒടുവിൽ നിർമാതാവിന്റെ വീട്ടുകാർ തന്നെ ചിത്രം ഏറ്റെടുത്ത് തിയേറ്ററിൽ എത്തിക്കുക.

 അവരുടെ രാവുകൾ എന്ന ചിത്രത്തിന്റെ അണിയറയിൽ സംഭവിച്ചത് വെള്ളിത്തിരയിലുള്ളതിനേക്കാൾ സംഭവബഹുലമായ കാര്യങ്ങളാണ്.

 കുട്ടികളുടെ കഥ പറഞ്ഞ മങ്കിപെൻ എന്ന ജനപ്രിയ ചിത്രത്തിൽ നിന്നും അവരുടെ രാവുകളിലേയ്ക്കുള്ള ഷാനിൽ മുഹമ്മദിന്റെ യാത്ര കടുപ്പമേറിയതായിരുന്നു.
മങ്കിപെന്നിനുശേഷം അല്‍പം വ്യത്യസ്തമായൊരു കഥ പറയാനായിരുന്നു ഷാനിലിന് മോഹം. ആ കഥയ്ക്കു വേണ്ടിയുള്ള അന്വേഷണമാണ് അവരുടെ രാവുകളില്‍ എത്തിച്ചത്.

 ആസിഫ് അലി, ഉണ്ണി മുകുന്ദന്‍, വിനയ് ഫോര്‍ട്ട്, ഹണി റോസ് എന്ന യുവതാരനിരയ്‌ക്കൊപ്പം നെടുമുടി വേണുവിനെയും മുകേഷിനെപ്പോലെയുമുള്ള പരിചയ സമ്പന്നരായ താരനിര. 
ചിത്രത്തിന്റെ ഷൂട്ടിങ് തുടങ്ങി ഏതാനും ദിവസങ്ങള്‍ കഴിഞ്ഞപ്പോള്‍ നിര്‍മാതാവ് അജയ് കൃഷ്ണന്‍ ഈ ലോകത്തോട് വിടപറഞ്ഞു.

 അജയിന്റെ ആകസ്മിക മരണം യൂണിറ്റിലെ ഓരോരുത്തരെയും മാനസികമായി തളര്‍ത്തി.

 ഒരു നിര്‍മാതാവിനെ അല്ല, ഒരു നല്ല സുഹൃത്തിനെ നഷ്ടപ്പെട്ട സങ്കടമായിരുന്നു എല്ലാവര്‍ക്കും.

 അതിനിടയിലാണ് ചില മാധ്യമങ്ങള്‍ എഡിറ്റിങ് ടേബിളില്‍ ഈ സിനിമ കണ്ട സങ്കടത്തിലാണ് അജയ് ആത്മഹത്യ ചെയ്തതെന്ന് വ്യാജ വാർത്ത ചമച്ചു. ഇത് ഷാനിലിലും സഹപ്രവര്‍ത്തകര്‍ക്കും സഹിക്കാവുന്നതിലും അപ്പുറത്തായിരുന്നു. അവരുടെ രാവുകള്‍ ഉപേക്ഷിക്കേണ്ടി വന്ന ഘട്ടത്തിലാണ് അജയിന്റെ വീട്ടുകാര്‍ വന്ന് ഈ സിനിമ ഏറ്റെടുത്തത്.

 അവര്‍ക്കറിയാമായിരുന്നു ഇത് അജയിന്റെ  ഏറ്റവും വലിയ സ്വപ്‌നമായിരുന്നെന്ന്.

 ഇന്ന് ആ സ്വപ്നം സഫലമാവുകയാണ്.

 അവരുടെ രാവുകള്‍ പ്രേക്ഷകര്‍ക്ക് മുന്‍പില്‍ എത്തുന്നു.

 എല്ലാ കള്ളപ്രചരണങ്ങള്‍ക്കും മറുപടിയായി.

 ചിത്രത്തിന്റെ അണിയറയിൽ നടന്ന കഥകൾ ഏറെ പറയാനുണ്ട് സംവിധായകന്.
ഇത് യുവാക്കളുടെ സിനിമ

മങ്കിപെന്‍ കുട്ടികളുടെ വിഷയമാണെങ്കില്‍ അവരുടെ രാവുകള്‍ യൂത്തിനാണ്.ആ ചിത്രത്തില്‍ യുവാക്കള്‍ വ്യത്യസ്ത പ്രശ്നങ്ങളുമായി കൊച്ചിയെലെത്തുന്നു.

 അതിനെ അവര്‍ എങ്ങിനെ തരണം ചെയ്തു.

 ഒരാള്‍ നടനാകാന്‍ വേണ്ടി കൊച്ചിയിലെത്തുന്നു.

 കൊച്ചി കണ്ട് അയാളുടെ ആത്മവിശ്വാസം നഷ്ടപ്പെടുന്നു.

 രണ്ടാമത്തെയാള്‍ ഉത്തരവാദിത്തങ്ങളൊന്നും ഏറ്റെടുക്കാതെ ജീവിതം അടിച്ചു പൊളിക്കാന്‍ വേണ്ടി മാത്രം കൊച്ചിയിലെത്തുന്നതാണ്.

 അയാൾക്ക് ഒരു ജോലിയും ചെയ്യാന്‍ വയ്യ.

 മൂന്നാമത്തെയാള്‍ വിനയ് ഫോര്‍ട്ട് ഒരു വലിയ തെറ്റ് ചെയ്ത് അതില്‍ നിന്ന് ഒളിച്ചോടാനാണ് ഇവിടെ എത്തുന്നത്.

 അവര്‍ കണ്ടുമുട്ടുന്നു.

 ഇവര്‍ താമസിക്കുന്നത് സ്‌കോബോ എന്നൊരാളുടെ വീട്ടിലാണ്.

 നെടുമുടി വേണുവാണ് സ്‌കോബോ.

 അയാള്‍ അവരിലുണ്ടാക്കുന്ന മാറ്റമാണ് ചിത്രത്തിന്റെ പ്രമേയം.

 ഇതൊരു സിറ്റുവേഷണല്‍ കോമഡിയാണ്.

 കുടുംബ പ്രേക്ഷകര്‍ക്ക് ഈ സിനിമ ആസ്വദിക്കാന്‍ സാധിക്കും.

 കാരണം പലപ്പോഴും അവര്‍ കുട്ടികളോട് പറയാന്‍ ആഗ്രഹിച്ച് കാര്യങ്ങളാകും. 
ഇന്നത്തെ യുത്തിനെ റെപ്രസന്റ് ചെയ്യുന്ന യുവതാരങ്ങളാണ് ആസിഫ് അലി, ഉണ്ണിമുകുന്ദന്‍, വിനയ് ഫോര്‍ട്ട് ഇവരെല്ലാരും.

 പിന്നെ വേണുചേട്ടന്‍, മുകേഷേട്ടന്‍, ലെന, അജു വര്‍ഗീസ് എന്നിങങനവെ വലിയ താരനിരയുണ്ട്.

 ഞാന്‍ നേരിട്ട് കണ്ടതും എനിക്ക് പരിചയമുള്ളവരുടെയും ജീവിതമാണ് ഈ സിനിമ.

 ഒരാളുടെ ആത്മവിശ്വാസം, ഒരാളുടെ ആശയകുഴപ്പം, ഒരാളുടെ കുറ്റബോധം.

 പലര്‍ക്കും അവരുടെ ജീവിതവുമായി റിലേറ്റ് ചെയ്യാം. 
മങ്കിപ്പെന്നില്‍ കുട്ടികളായിരുന്നു.

 ഇതില്‍ വേണുചേട്ടനും മുകേഷേട്ടനെപ്പോലെ പരിചയ സമ്പന്നരായ താരങ്ങളാണ്.

 അദ്ദേഹത്തിന്റെ അഭിനയത്തെക്കുറിച്ചൊന്നും ഞാന്‍ പറയാന്‍ ആളല്ല.

 അവരുടെ സാന്നിധ്യം സിനിമയ്ക്ക് ഏറെ ഗുണം ചെയ്തിട്ടുണ്ട്. 
ഈ സിനിമ അജയ്ക്കു വേണ്ടി

അജയ് കൃഷ്ണന്‍

ഷൂട്ട് ഏപ്രില്‍ 14 ന് തുടങ്ങി അജയ് കൃഷ്ണന്‍ ആത്മഹത്യ ചെയ്യുന്നത് 23 നാണ് ഈ ഒന്‍പത് ദിവസം കൊണ്ട് ആ സിനിമ ഒന്നും ആയിട്ടില്ലായിരുന്നു.

 എഡിറ്റിങ് നടക്കുകയായിരുന്നു.

 പല മാധ്യമങ്ങളും പടച്ചുവിട്ടത് സിനിമയുടെ പ്രിവ്യൂ കണ്ട് നിരാശയായിട്ടാണ് നിര്‍മാതാവ് മരിച്ചത് എന്നായിരുന്നു. അത് ഞങ്ങളെ വല്ലാതെ ബാധിച്ചു.

 മൂന്ന് മാസത്തോളം ഞങ്ങള്‍ ആകെ വിഷമിച്ചിരുന്നു പോയി.

 പിന്നീട് അജയിന്റെ വീട്ടുകാരാണ് ഈ സിനിമ പൂര്‍ത്തിയാക്കണമെന്ന് പറഞ്ഞ് ഞങ്ങളെ സമീപിച്ചത്.

 അത് അജയിന്റെ സ്വപ്നമായിരുന്നു.

 ഈ സിനിമ പുറത്തിറക്കണം, അവര്‍ പറഞ്ഞു.

 ഈ സിനിമ ഒരുപാട് പേര്‍ വാങ്ങാന്‍ ശ്രമിച്ചു.

 എന്നാല്‍ അദ്ദേഹത്തിന്റെ വീട്ടുകാര്‍ക്ക് അജയിന്റെ പേരില്‍ തന്നെ ഇറങ്ങണമെന്നാണ് ആഗ്രഹം.

 ഒരുപാട് കഷ്ടപ്പെട്ടാണ് പൂര്‍ത്തിയാക്കിയത്.

 ഇപ്പോഴും ഈ സിനിമ ഇറക്കാതിരിക്കാനുള്ള ശ്രമങ്ങള്‍ പല ഭാഗങ്ങളിലായി നടക്കുന്നുണ്ട്. 
റിസൾട്ട് നല്‍കേണ്ടത് പ്രേക്ഷകര്‍
ഈ സിനിമ മലയാള സിനിമയില്‍ മാറ്റം കൊണ്ടുവരാം എന്നൊന്നും ഞാന്‍ പറയുന്നില്ല.

 പക്ഷെ എല്ലാവര്‍ക്കും ആസ്വദിക്കാന്‍ കഴിയുന്ന ഒരു സിനിമ.

 പെരുന്നാളിന് ടിയാന്‍ പോലുള്ള വലിയ റിലീസുകളുമുണ്ട്.

 ഒപ്പം ഞങ്ങളുടെ ചെറിയ ചിത്രവും എല്ലാവരും അതെല്ലാം കാണാന്‍ ശ്രമിക്കണം.

 ഞങ്ങള്‍ മൂന്ന് സിനിമ ചെയ്യേണ്ട പെയിന്‍ ഈ സിനിമയ്ക്ക് വേണ്ടി എടുത്തു കഴിഞ്ഞു.

 അതിന്റെ ഒരു റിസല്‍ട്ട് ഉണ്ടാകുമെന്ന് പ്രതീക്ഷിക്കുന്നു.