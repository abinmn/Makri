                    
-----------------------------------                    

Domain: Books                    

Paper: Mathrubhumi                    

-----------------------------------                 

നക്സൽബാരി കാർഷികസമരത്തിന്റെ അമ്പതാം വാർഷികമാണിപ്പോൾ.

 1967 മേയ്‌ 25-നാണ്‌ സ്ത്രീകളും കുട്ടികളുമടക്കം പതിനൊന്നുപേർ പോലീസ്‌ വെടിവെപ്പിൽ കൊല്ലപ്പെട്ടത്‌.

 ഈ സമരത്തിന്റെ അമ്പതാം വാർഷികം ആചരിക്കുന്ന വേളയിൽ കോഴിക്കോട്ട്‌ സംഘടിപ്പിക്കപ്പെട്ട പരിപാടിയുടെ ഉദ്‌ഘാടനം നിർവഹിച്ചത്‌ മനുഷ്യാവകാശപ്രവർത്തകനും ദളിത്‌ വിഷയങ്ങളെക്കുറിച്ച്‌ വിശേഷിച്ചും പ്രതിപാദിക്കുന്ന ഗ്രന്ഥകാരനും എഴുത്തുകാരനുമായ ഡോ.

 ആനന്ദ്‌ തെൽതുംഡെ ആയിരുന്നു.

 ഡോ.

 ബി.ആർ.

 അംബേദ്‌കറിന്റെ പൗത്രനും റിപ്പബ്ളിക്കൻ പാർട്ടിയിൽ ഒരു വിഭാഗത്തിന്റെ നേതാവുമായ പ്രകാശ്‌ അംബേദ്‌കറുടെ ബന്ധുവും കൂടിയാണ്‌ അദ്ദേഹം.
ആനന്ദ്‌ തെൽതുംഡെയുമായി കെ.

 ഹരിദാസ്‌ നടത്തിയ സംഭാഷണത്തിൽനിന്ന്‌:
ഇന്ന്‌ ഇന്ത്യയിലോ അല്ലെങ്കിൽ ലോകത്തിൽ പൊതുവായോ വിപ്ളവത്തിന്‌ അനുയോജ്യമായ സാഹചര്യം നിലവിലുണ്ടെന്ന്‌ താങ്കൾ കരുതുന്നുണ്ടോ
മാർക്സിയൻ സിദ്ധാന്തമനുസരിച്ച്‌ വിപ്ളവത്തിനനുകൂലമായ വസ്തുനിഷ്ഠസാഹചര്യം ലോകത്തിൽ നിലനിന്നിരുന്നു, എന്നും നിലനിൽക്കുകയും ചെയ്യുന്നു.

 ഭൂരിപക്ഷം വരുന്ന ജനതയുടെ ദുരിതപൂർണമായ ജീവിതസാഹചര്യങ്ങൾ, ചൂഷണത്തിനും മർദനത്തിനും വിധേയരായി ജീവിക്കേണ്ടിവരുന്ന വ്യത്യസ്ത ജനവിഭാഗങ്ങൾ എന്നിവയെല്ലാം ഇന്നും യാഥാർഥ്യമാണ്‌.

 അവയെല്ലാം വിപ്ളവത്തിനനുകൂലമായ സാഹചര്യമാണ്‌.
എന്നാൽ, ആത്മനിഷ്ഠസാഹചര്യങ്ങൾ ഒരു പ്രശ്നം തന്നെയാണ്‌.

 വിപ്ളവമാവശ്യമുള്ള ജനത വിവിധങ്ങളായ ആശയഗതികൾക്ക്‌ വിധേയരാണ്‌.

 ഉദാഹരണത്തിന്‌ ഇന്ത്യയിലെ ജാതിസമ്പ്രദായം.

 അതു സൃഷ്ടിച്ചെടുത്ത ആശയങ്ങളാണ്‌ ജനതയുടെ ജീവിതലോകത്തെതന്നെ രൂപപ്പെടുത്തുന്നത്‌.

 എല്ലാവരും ജാതീയചിന്തകളെ ആന്തരവത്‌കരിച്ചിരിക്കുന്നു (Internalised).

 ഉദാഹരണത്തിന്‌ അവരുടെ ബോധമണ്ഡലത്തിൽ പുണ്യപാപസങ്കല്പങ്ങൾ നിലനിൽക്കുന്നു.
അതുകൊണ്ടുതന്നെ ഏതുതരത്തിലുള്ള കലാപചിന്തയും പാപമാകുമോ എന്ന ഭയം നിലനിൽക്കുന്നു.

 അതുകൊണ്ടുതന്നെ എല്ലാത്തരം വിപ്ളവചിന്തകൾക്കും പകരം വിധേയരായും അടിച്ചമർത്തപ്പെട്ടുംതന്നെ കഴിയുക എന്ന മാർഗം സ്വീകരിക്കപ്പെടുന്നു.

 ചൂഷണത്തെ ചെറുക്കുക എന്ന ചിന്താഗതി അധികമാരും സ്വായത്തമാക്കാതാവുന്നു.
എന്നാൽ, ഒരുവിഭാഗം ജനതയിലെങ്കിലും ബോധമണ്ഡലത്തിൽ വളർച്ചയുണ്ടായപ്പോഴാണ്‌ ഉയിർത്തെഴുന്നേൽപ്പുകൾ ചരിത്രത്തിൽ സംഭവിച്ചത്‌.
കമ്യൂണിസ്റ്റ്‌ പാർട്ടി രൂപവത്‌കരിക്കപ്പെട്ടത്‌ ഇതിന്‌ ഉദാഹരണമാണ്‌.

 ചൂഷണത്തിനെതിരായി ബഹുമുഖമായ സമരങ്ങൾ ഉയർന്നുവന്നിട്ടുണ്ട്‌.

 ജാതീയമായ അടിച്ചമർത്തലിനും വിവേചനത്തിനുമെതിരായ സമരങ്ങളും അവയിൽ ഉൾപ്പെട്ടിരുന്നു.

 എന്നാൽ, നിർഭാഗ്യമെന്നു പറയട്ടെ കമ്യൂണിസ്റ്റ്‌ പാർട്ടി രൂപവത്‌കൃതമായപ്പോൾ ഇന്ത്യൻ യാഥാർഥ്യമായ ജാതിയെ തങ്ങളുടെ വിശകലനവിഷയങ്ങളിൽ ഉൾച്ചേർക്കാൻ അവർക്ക്‌ സാധിച്ചില്ല.
അവർ റഷ്യൻ വിപ്ളവത്തിന്റെ മാതൃക തങ്ങളുടെ മനസ്സിൽവെച്ചുകൊണ്ടാണ്‌ നീങ്ങിയത്‌.

 വർഗം എന്നാലെന്ത്‌ എന്നതിന്‌ ഒരു നിർവചനം നടത്തിയത്‌ മാർക്സോ ഏംഗൽസോ അല്ല, ലെനിനായിരുന്നു.

 ലെനിന്റെ നിർവചനത്തെ ആഴത്തിൽ മനസ്സിലാക്കിയിരുന്നുവെങ്കിൽ കമ്യൂണിസ്റ്റ്‌ നേതൃത്വത്തിന്‌ ഈ തെറ്റ്‌ സംഭവിക്കില്ലായിരുന്നു എന്ന്‌ തോന്നുന്നു.

 അവർ ജാതിയെ ഉപരിഘടനയിലെ ഒരു പ്രശ്നമായി മാത്രം പരിഗണിക്കുകയാണുണ്ടായത്‌. 
വർഗത്തിനുപകരം ജാതിയുടെ അടിസ്ഥാനത്തിലാകണം ജനങ്ങളെ സംഘടിപ്പിക്കേണ്ടത്‌ എന്നാണോ താങ്കൾ കരുതുന്നത്‌
എല്ലാ കീഴ്‌ജാതികളും  സ്വാഭാവികമായും തൊഴിലാളിവർഗമാണ്‌.

 വളരെ ചെറിയ ന്യൂനപക്ഷം അങ്ങനെയല്ലാത്തതായി ചില ജാതികളിൽ കണ്ടേക്കും.

 അതേപോലെ ഉന്നതജാതികളിൽനിന്നുള്ള ദരിദ്രവിഭാഗങ്ങളും തൊഴിലാളി വർഗത്തിൽപ്പെടുന്നു.

 അപ്പോൾ ആവശ്യം സമഗ്രമായൊരു വീക്ഷണവും സമരപദ്ധതിയുമാണ്‌.

 സാമ്പത്തികസമരങ്ങൾ മാത്രമല്ല മുഖ്യം.

 ജാതീയമായ പ്രശ്നങ്ങളെ ആധാരമാക്കുന്ന സമരങ്ങളും അതിപ്രധാനമാണ്‌.
ഇത്തരമൊരു നിലപാട്‌ കമ്യൂണിസ്റ്റ്‌ പാർട്ടി തുടക്കംമുതൽ സ്വീകരിച്ചുവന്നിരുന്നെങ്കിൽ സ്ഥിതിഗതികൾ ഏറെ വ്യത്യസ്തമാകുമായിരുന്നു.

 വ്യത്യസ്ത മേഖലകളിലെ സമരങ്ങൾ ഒരുമിച്ച്‌ നീങ്ങുമായിരുന്നു.

 അംബേദ്‌കർ പോലും ഇത്തരം നിലപാടുകളോട്‌ പൂർണമായി സഹകരിക്കുമായിരുന്നു.