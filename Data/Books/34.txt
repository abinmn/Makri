                    
-----------------------------------                    

Domain: Books                    

Paper: Mathrubhumi                    

-----------------------------------                 

ദേഷ്യം, സങ്കടം, ആകാംക്ഷ അങ്ങനെ നൂറ്റിയെട്ടു പ്രശ്‌നങ്ങളുടെ ഉടമകളാണ് നമ്മള്‍ .

 അഭിമാനതക്ഷതവും വേദനയും ബാക്കിവച്ചാണ് പലപ്പോഴും ഈ ജീവിതപ്രശ്‌നങ്ങള്‍ നമ്മുടെ അരികില്‍ നിന്ന് പടിയിറങ്ങിപ്പോകാറ് .

 ഇവയെച്ചൊല്ലി വീണ്ടും വീണ്ടും പരിതപിക്കുന്നത് നമ്മുടെയൊക്കെ സ്വഭാവമാണ് താനും .

 എന്നാല്‍ ഓര്‍ക്കേണ്ട മറ്റൊരു കാര്യമുണ്ട് .

 ഇവയില്‍ നിന്നൊക്കെ മുക്തമായൊരു ജീവിതം നയിക്കുക ആരാലും സാധ്യമല്ല .
കാരണം സുഖ-ദു:ഖങ്ങളും ജയ-പരാജയവും ദേഷ്യവും സ്‌നേഹവും അതിന്റെ വിഷമവും ഒക്കെ ജീവിതത്തിന്റെ ഭാഗമാണ് .

 അപ്രതീക്ഷിതമായി നേരിടേണ്ടി വരുന്ന (ചിലപ്പോഴൊക്കെ പ്രതീക്ഷിതവും) പ്രശ്‌നങ്ങളെ ശരിയായ രീതിയില്‍ നേരിട്ടില്ലെങ്കില്‍ അത് വലിയകുഴപ്പങ്ങളിലേക്കാവും നിങ്ങളെ കൊണ്ടെത്തിക്കുക .

 'ആ പോട്ടെ സാരമില്ല' എന്ന ഒഴുക്കന്‍ മറുപടിയെക്കാള്‍ കൃത്യമായ സമീപനമാണ് ഇത്തരം സന്ദര്‍ഭങ്ങളില്‍ പ്രയോജനം ചെയ്യുകയുള്ളു .
അനുഭവങ്ങളും തിരിച്ചറിവുകളും ഉള്ള ഒരാള്‍ക്കു മാത്രമേ നിങ്ങളെ ശരിയായ രീതിയില്‍ സഹായിക്കാനും സാധിക്കൂ .

 സാഹിത്യകാരന്‍, ശാസ്ത്രലേഖകന്‍, ചലച്ചിത്ര സംവിധായകന്‍ എന്നീ മേഖലകളിലെല്ലാം പ്രതിഭ തെളിയിച്ച സി രാധാകൃഷ്ണന്‍ എഴുതിയ പുസ്തകമാണ് ഒന്നിലും തോല്‍ക്കാതിരിക്കാന്‍ .

 ജീവിതത്തെ പുതിയ ഉള്‍ക്കാഴ്ചയോടെ സമീപിക്കാന്‍ പ്രേരിപ്പിക്കുന്ന 52 ലേഖനങ്ങളുടെ സമാഹാരമാണ് ഈ പുസ്തകം .
സ്വന്തം അനുഭവങ്ങളും ജീവിതസന്ദര്‍ഭങ്ങളും കാഴ്ച്ചപ്പാടുകളുമാണ് പുസ്തകത്തില്‍ ഉള്‍പ്പെടുത്തിയിരിക്കുന്നത് .

 നന്മയുടെ ഗന്ധവുമായെത്തുന്ന ഓണത്തെ കുറിച്ച് പരാമര്‍ശിക്കുന്ന എന്നെന്നും ഓണമായിരിക്കാന്‍, മനോരാജ്യത്തിന്റെ ദൂഷ്യഫലത്തെ കുറിച്ച് പറയുന്ന ഭാവനയുടെ രാക്ഷസസൃഷ്ടികളെ കൈയൊഴിയാന്‍ തുടങ്ങി അര്‍ഥപൂര്‍ണമായ ലേഖനങ്ങളാണ് പുസ്തകത്തിലേത് .
സങ്കടത്തിന്റെ അടിസ്ഥാനകാരണങ്ങളെ കുറിച്ചും അവയില്‍ നിന്ന് എങ്ങനെ രക്ഷപ്പെടാമെന്ന് വിശദീകരിക്കുന്ന അകത്തെ ഭൂതങ്ങളെ കുടിയിറക്കാം, വേദനകളെയും വിദ്വേഷത്തെയും മനസ്സില്‍ നിന്ന് കുടിയിറക്കാനുള്ള മാര്‍ഗം പറഞ്ഞു തരുന്ന ഡിലീറ്റ് ഓള്‍, ആത്മവീര്യത്തിന്റെ ബലതന്ത്രത്തെ കുറിച്ച് വിവരിക്കുന്ന വേണം ആത്മവീര്യത്തിന്റെ ബലതന്ത്രം തുടങ്ങിയ ലേഖനങ്ങളും ശ്രദ്ധേയമാണ് .
മനുഷ്യന്റെ ഏറ്റവും വലിയ ശത്രു അയാളുടെ ദേഷ്യമാണ് .

 അതിനെ എങ്ങനെ കൈകാര്യം ചെയ്യണമെന്ന് വ്യക്തമാക്കുന്ന അദ്ധ്യായമാണ് കോപത്തിന്റെ വേരും പൂവും കായ്കളും .

 ദേഷ്യത്തെ മറയ്ക്കാനുള്ള വഴികള്‍ ഉപദേശിക്കുന്നതിന് പകരം, "ദേഷ്യം വന്നാല്‍ അത് പ്രകടിപ്പിച്ചു കൊള്ളൂ, ദേഷ്യപ്രകടനം തനിക്കോ മറ്റാര്‍ക്കെങ്കിലുമോ വേദനയോ പരിക്കോ ഉളവാക്കാതിരിക്കാന്‍ ശ്രദ്ധിച്ചാല്‍ നന്നായി .

 ഇപ്പുറത്തു വന്ന് ആരും കാണാതെ മുഷ്ടി ചുരുട്ടി ചുവരില്‍ ഇടിക്കാം .അമര്‍ത്തിച്ചവിട്ടി ഭൂമി കുലുങ്ങുന്നുണ്ടോയെന്ന് പരീക്ഷിക്കാം .

 ടോയ്‌ലെറ്റിലോ മറ്റോ പോയി ആവുന്നത്ര ഉറക്കെ അലറാം .

 പല്ലിറുമ്മാം, പുരയുടെ ചുറ്റും മണ്ടി നടക്കാം .ആരെയും കിട്ടിയ വടി കൊണ്ടോ കുന്തം കൊണ്ടോ ആക്രമിക്കാതിരുന്നാല്‍ മാത്രം മതി"- എന്നാണ് കോപത്തിന്റെ വേരും പൂവും കായ്കളും അധ്യായത്തില്‍ പറഞ്ഞുവയ്ക്കുന്നത് .

