                    
-----------------------------------                    

Domain: Books                    

Paper: Mathrubhumi                    

-----------------------------------                 

പരശുരാമൻ കേരളത്തെ അറുപത്തിനാല്‌ ഗ്രാമങ്ങളാക്കി കല്പിച്ചതിൽ പ്രധാനപ്പെട്ട ആറു ഗ്രാമങ്ങളിലൊന്ന്‌ ‘ചൊവ്വര’ ആയിരുന്നുവെന്ന്‌ പറയപ്പെടുന്നു.

 ചൊവ്വര ഗ്രാമത്തിനായി പ്രത്യേകം രണ്ടാളെ കല്പിക്കുകയും ചെയ്തുവത്രെ.

 അതെന്തയായാലും ‘ചൊവ്വര’ എന്ന പേര്‌ എങ്ങനെയുണ്ടായി എന്നതിനെപ്പറ്റി ചരിത്രാന്വേഷകർക്ക്‌ വ്യക്തമായ ധാരണയില്ല എന്നുവേണം പറയാൻ. 
‘ശബ്ദതാരാവലി’യിൽ ‘ചൊവ്വൂർ’ എന്നൊരു വാക്ക്‌ കാണുന്നു.

 ‘ചോവരം’ എന്നും ‘ശിവപുരം’ എന്നുമാണ്‌ അർത്ഥം കൊടത്തിരിക്കുന്നത്‌.

 ‘ചൊവ്വരം’ നൂറ്റെട്ട്‌ ശിവക്ഷേത്രങ്ങളിൽ ഒന്നാണെന്നും പറയപ്പെടുന്നു.

 ഈ ചൊവ്വരം തന്നെയാണോ ഇന്നെത്തെ ചൊവ്വര എന്നറിഞ്ഞുകൂടാ. 
ഏതായാലും ചൊവ്വരയിൽ ഒരു ശിവക്ഷേത്രം ഉണ്ടുതാനും.

 അതിന്റെ യഥാർഥ പഴക്കം അറിയില്ലെങ്കിലും ‘ചോവരം’ എന്നാൽ ശിവന്റെ ആസ്ഥാനം എന്നാണെന്നിരിക്കെ വേണമെങ്കിൽ ശിവനിൽ നിന്നാണ്‌ ‘ചൊവ്വര’ എന്ന സ്ഥലനാമം ഉണ്ടായതെന്ന്‌ വ്യാഖ്യാനിക്കാം.
പോർച്ചുഗീസ്‌കാരൻ ഗുവേയാ 1599-ൽ എഴുതിയ ‘ജൊർനാഡോ’ (യാത്ര) എന്ന പുസ്തകത്തിൽ ഗോവ ആർച്ച്‌ ബിഷപ്പ്‌ മെനേസിസ്‌ അങ്കമാലി, അകപറമ്പ്‌, ആലങ്ങാട്‌, പറവൂർ, ചൊവ്വൂർ, (chegure) എന്നിവിടങ്ങൾ സന്ദർശിച്ചതായി പറയുന്നു.

 ഈ ചൊവ്വൂർ ഒരുപക്ഷേ, ചൊവ്വര ആയിരിക്കാം.

 തിരുവനന്തപുരത്ത്‌ പൂവാറിനടുത്തുണ്ട്‌ ഒരു ചൊവ്വര.

 വേറെയും ചൊവ്വരകൾ ഉണ്ടോ എന്നറിഞ്ഞുകൂടാ.
കൊച്ചി രാജാക്കന്മാരുടെ വേനൽക്കാല ആസ്ഥാനം പണ്ട്‌ ചൊവ്വര ആയിരുന്നു.

 ചൂടു കൂടുമ്പോൾ കുളിച്ചുതാമസിക്കാനും നീന്താനുമായി തമ്പുരാക്കന്മാർ ചൊവ്വരയ്ക്ക്‌ തിരിക്കും.

 എന്നാൽ, ഇവിടത്തെ പഴയ കോവിലകങ്ങളും രാജാക്കന്മാരുടെ വേനൽക്കാല വസതികളുമൊക്കെ ഇപ്പോൾ പുതിയ ഉടമസ്ഥരുടെ കൈവശമാണ്‌.
തൃശ്ശൂരിൽ തീപ്പെട്ട രാമവർമ രാജാവിന്റെ (1895-1914) കാലത്താണ്‌, അതായത്‌ 1905-ൽ, പെരിയാറിലെ വെള്ളം ശുദ്ധീകരിച്ച്‌ വിതരണ യോഗ്യമാക്കുന്നതിനായി ‘ചൊവ്വര ഹെഡ്‌ വാട്ടർ വർക്സ്‌’ ആരംഭിച്ചത്‌.

 കൊച്ചിക്കും എറണാകുളത്തിനും  ആവശ്യമായ വെള്ളമത്രയും ഒരുകാലത്ത്‌ കൊണ്ടുപോയിരുന്നത്‌ ഇവിടെ നിന്നായിരുന്നു.

 ഇപ്പോഴും വൈപ്പിൻ ദ്വീപിലേക്കുള്ള വെള്ളം ഇവിടെ നിന്നാണ്‌ പോകുന്നത്‌.
പണ്ട്‌ എറണാകുളം-തൃശ്ശൂർ റൂട്ടിൽ ‘ചൊവ്വര ഫെറി’യും സമീപത്ത്‌ ‘ചൗക്ക’യും (ചെക്‌പോസ്റ്റ്‌) ഉണ്ടായിരുന്നു.

 കൊച്ചിയെയും തിരുവിതാംകൂറിനെയും വേർതിരിച്ചിരുന്നത്‌ ഈ കടത്താണ്‌.

 ഇവിടെ പെരിയാറിന്‌ കുറുകെ വലിയ പാലം പണിയാൻ ചൊവ്വരയിൽ തീപ്പെട്ട രാമവർമ രാജാവ്‌ (1932-41) വലിയ പരിശ്രമം നടത്തി.

 ദിവാനായിരുന്ന സി.ജി.

 ഹെർബർട്ട്‌ വിശദമായ രൂപരേഖയും തയ്യാറാക്കി.
എങ്കിലും അന്ന്‌ അത്‌ നടക്കാതെ പോയി.

 ഈ ദിവാന്റെ പേരിൽ ഇവിടെ ഒരു ‘ഹെർബർട്ട്‌ റോഡ്‌’ ഉണ്ട്‌.

 എറണാകുളം-ഷൊർണൂർ തീവണ്ടിപ്പാതയുടെ പണി നടന്നതും തൃശ്ശൂരിൽ തീപ്പെട്ട തമ്പുരാന്റെ കാലത്തായിരുന്നു.

 മഹാരാജാവിന്റെ വേനൽക്കാല കേന്ദ്രമെന്ന നിലയിൽ അദ്ദേഹത്തിന്റെ ആഗ്രഹമനുസരിച്ചാണ്‌ ചൊവ്വരയിൽ തീവണ്ടിയാപ്പീസ്‌ ഉണ്ടായത്‌.

 ആദ്യകാലത്ത്‌ ഇവിടെ കൊച്ചി രാജകുടുംബത്തിനു വേണ്ടി പ്രത്യേകം വിശ്രമമുറി പോലും സജ്ജീകരിച്ചിരുന്നു.
ചൊവ്വരയെ വളരെയധികം സ്നേഹിച്ചയാളായിരുന്നു ചൊവ്വരയിൽ തീപ്പെട്ട രാമവർമ.

 അതിസമർഥനായ ആർ.കെ.

 ഷൺമുഖം ചെട്ടി ഏഴു വർഷം അദ്ദേഹത്തിന്റെ ദിവാനായിരുന്നു  (എറണാകുളം ‘ഷൺമുഖം റോഡ്‌’ ഇദ്ദേഹത്തിന്റെ പേരിലാണ്‌).

 രാമവർമ രാജാവ്‌, ശക്തൻ തമ്പുരാന്റെ വലിയ  ആരാധകനായിരുന്നു.

 ചൊവ്വരയിലിരുന്ന്‌ അദ്ദേഹം ശക്തൻ തമ്പുരാനെക്കുറിച്ച്‌ വളരെയധികം കുറിപ്പുകൾ തയ്യാറാക്കുകയും അന്ന്‌ കൊട്ടാരം സമ്പ്രതി (കാര്യക്കാരൻ) ആയിരുന്ന പുത്തേഴത്ത്‌ രാമ മേനോനെ ഏല്പിക്കുകയും ചെയ്തു. 
പുത്തേഴൻ പിന്നീട്‌  ‘ശക്തൻ തമ്പുരാൻ’ എന്ന പ്രസിദ്ധമായ പുസ്തകമെഴുതിയത്‌ ഈ കുറിപ്പുകൾ ഉപയോഗിച്ചാണ്‌.

 പുസ്തകത്തിന്റെ ആരംഭിത്തൽ മഹാരാജാവിന്റെ ആശംസ ചേർത്തിട്ടുണ്ട്‌.

 അതിങ്ങനെ: ‘നമ്മുടെ സർവാധി രാമന എന്നാൽ, ശക്തൻ വലിയ തമ്പുരാന്റെ ഒരു ജീവചരിത്രം എഴുതി കാണുവാൻ നാം വളരെ കാലമായി ആഗ്രഹിക്കുന്നു.

 നാം തന്നെ അവിടെത്തെ കുറിച്ചുള്ള പല കഥകളും ശേഖരിച്ച്‌ എഴുതിവയ്ക്കുകയും ചെയ്തിട്ടുണ്ട്‌.
നമ്മുടെ അഭിലാഷമറിഞ്ഞും നമ്മുടെ കയ്യെഴുത്തു പുസ്തകങ്ങളും ഹജൂർ റിക്കാർട്ടുകളും മറ്റും നോക്കിയും രാമൻ ഇപ്പോൾ ‘ശ്രീ ശക്തൻ തമ്പുരാൻ’ എന്ന്‌ ഒരു വലിയ പുസ്തകം തയ്യാറാക്കിയിട്ടുള്ളതിനാൽ നാം വളരെ സന്തോഷിക്കുന്നു.

 പ്രസ്തുത പുസ്തകം നമുക്കു സമർപ്പിക്കണമെന്ന രാമന്നുള്ള അപേക്ഷയെ നാം അനുവദിച്ചിരിക്കുന്നു.

 രാമന്റെ പ്രയത്നത്തിന്‌ നാം സകല വിജയങ്ങളും ആശംസിക്കുന്നു.

 എന്ന്‌ 1116 മീന മാസം 15ന്‌ ചൊവ്വര കോവിലകത്തു നിന്നും രാമവർമൻ.
1117 മീനം 30-ാം തീയതി രാത്രി 12 മണിക്കാണ്‌ (1941) രാജാവ്‌ തീപ്പെട്ടത്‌.

 അദ്ദേഹത്തിന്റെ ചിതയൊരുക്കിയത്‌  പുതിയേടം തെക്കേ കോവിലകത്തിന്റെ അങ്കണത്തിലാണ്‌.

 തമ്പുരാൻ ചൊവ്വരയെ സ്നേഹിച്ചതുപോലെ, ചൊവ്വരക്കാർ തമ്പുരാനെയും സ്നേഹിച്ചിരുന്നു.

 വഴിയിലുടനീളം ചെരാതുകൾ തെളിച്ചു വച്ച്‌ സ്നേഹാദരവുകളോടെയാണ്‌ ചൊവ്വരക്കാർ തങ്ങളുടെ തമ്പുരാന്‌ അന്ത്യയാത്രയൊരുക്കിയത്‌.

  തൃപ്പൂണിത്തുറ സ്റ്റാച്യൂ ജങ്‌ഷനിൽ തലയുയർത്തി നിൽക്കുന്ന പ്രതിമ ഈ മഹാരാജാവിേന്റതാണ്‌.
ചൊവ്വര എന്ന പേര്‌ പിന്നീട്‌ പ്രസിദ്ധമായത്‌ സ്വതന്ത്ര്യ സേനാനിയും പത്രപ്രവർത്തകനുമായിരുന്ന ചൊവ്വര പരമേശ്വരനിലൂടെയാണ്‌.