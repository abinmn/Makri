                    
-----------------------------------                    

Domain: Books                    

Paper: Mathrubhumi                    

-----------------------------------                 

ഒഴിവുദിവസമായിരുന്നു .

 കടൽക്കരയിൽ കാറ്റുകൊണ്ട് വെറുതേയിരിക്കുമ്പോഴാണ് അവരെ കാണുന്നത് .

 ഒരു മധ്യവയസ്കൻ ഭാര്യയുടെ കൈയുംപിടിച്ച് ഉലാത്തുന്നു .

 ഞാൻ ശ്രദ്ധിക്കുന്നു എന്നറിഞ്ഞതുകൊണ്ടാവാം അയാൾ ഭാര്യയുടെ കൈവിടാതെ തന്നെ അടുത്തേക്കുവന്നു . 
‘‘എടാ, എന്നെ മനസ്സിലായില്ലേ, പത്ത് ഇയിലെ സഹദേവൻ .’’, അയാൾ എന്നെ കെട്ടിപ്പിടിച്ചുകൊണ്ട്‌ പറഞ്ഞു .

 എന്നെ കെട്ടിപ്പിടിച്ചപ്പോഴും അയാൾ ഭാര്യയുടെ കൈയിലെ പിടിവിടുന്നില്ലെന്ന് ഞാൻ കണ്ടു . 
എനിക്ക് മനസ്സിലായി .

 കുറേക്കാലം ഒരു പെൺകുട്ടിയുടെ പിന്നാലെ ഞങ്ങൾ നടന്നിട്ടുണ്ട് .

 ഇപ്പോൾ ഏകദേശം മുപ്പതുകൊല്ലമെങ്കിലുമായി തമ്മിൽ കണ്ടിട്ട് . 
സഹദേവന്റെ ഭാര്യയുടെ പേരുപറഞ്ഞു: മോഹിനി .

 പണ്ടത്തെ മോഹിനി തന്നെ .

 പണ്ടേപ്പോലെ അവൾ ഇപ്പോഴും മുഖംകുനിച്ച്‌ നാണിച്ചു നിൽക്കുകയാണ് . ‘‘നീയിരിക്കൂ .

 ഞങ്ങൾ കുറച്ചുനടക്കട്ടെ .’’ മോഹിനിയുടെ കൈയിൽ ഒന്നുകൂടി അമർത്തിപ്പിടിച്ച് അവൻ അകന്നുപോയി .
പിന്നെയും ഇടയ്ക്കിടെ ഇണകളെ കണ്ടു .

 കൈയിലൊരു പച്ചക്കറിസഞ്ചിയുമായി വരുമ്പോഴും മറ്റേക്കൈ മോഹിനിയെ പിടിച്ചിരുന്നു .

 ‘‘ഞാൻതന്നെ വെണ്ടയ്ക്ക തിരഞ്ഞെടുത്താലേ മോഹിനിക്ക് സമ്മതമാവുള്ളൂ’’, അയാൾ പറഞ്ഞു . 
എന്റെ വീടിന്റെ അടുത്താണ് അവരുടെ താമസമെന്ന് ഞാൻ മനസ്സിലാക്കി .

 ‘‘ഇവിടെയാവുമ്പോൾ ഓഫീസിൽനിന്ന് അഞ്ചുമിനിട്ടുകൊണ്ട് എനിക്ക് വീട്ടിലെത്താം .

 മോഹിനിക്ക് അധികം കാത്തിരുന്ന്‌ മുഷിയണ്ടല്ലോ .’’, തന്റെ പുതിയ വാടകവീടിനെക്കുറിച്ച് സഹദേവൻ അഭിമാനംകൊണ്ടു .

 ഞാൻ മോഹിനിയെ ശ്രദ്ധിച്ചു .

 മധ്യവയസ്സിലും അതിസുന്ദരി .

  ഇത്തവണ എനിക്ക് മോഹിപ്പിക്കുന്ന ഒരു പുഞ്ചിരിയും തന്നു .
അറിഞ്ഞോ അറിയാതെയോ .

 പിന്നെ ഞാൻ സഹദേവന്റെ വീടിന്റെ മുമ്പിലൂടെയാക്കി പ്രഭാതനടത്തം .

 വീടിന്റെ മട്ടുപ്പാവിൽ പെൺവസ്ത്രങ്ങൾ തോരാനിടുന്ന സഹദേവൻ എന്നോടൊരിക്കൽ പറഞ്ഞു:  ‘‘വരൂന്നേ, ഒരു ചായകുടിച്ചിട്ട് പോകാം .’’
പിന്നെവരാമെന്ന് ആംഗ്യംകാട്ടി ഞാൻ മോഹിനിയെ നോക്കി .

 അവൾ എന്നെ നോക്കി വസ്ത്രംപിഴിഞ്ഞ് സഹദേവന് കൊടുക്കുകയായിരുന്നു .