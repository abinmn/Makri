                    
-----------------------------------                    

Domain: Books                    

Paper: Mathrubhumi                    

-----------------------------------                 

ചിന്തിക്കാനും ചിരിപ്പിക്കാനും പ്രചോദനമേകാനും ഒരായിരം പുസ്തകങ്ങളുമായി വായനയുടെ ലോകത്തെത്തിക്കുകയാണ് പാറമേക്കാവ് അഗ്രശാലയിൽ നടക്കുന്ന മാതൃഭൂമി മൺസൂൺ പുസ്തകോത്സവം . 
കൊച്ചിയിൽ മെട്രോ ഓടിയതിന്റെ ആവേശം തൃശ്ശൂരിലും കെട്ടടങ്ങിയില്ലെന്ന് തെളിയിക്കുകയാണ് മെട്രോമാന്റെ പുസ്തകത്തിന് കിട്ടിയ പിന്തുണ .

 ഇ .

 ശ്രീധരന്റെ ജീവചരിത്രമായ ‘കർമ്മയോഗി’യാണ്‌ പുസ്തകോത്സവത്തിലെ താരം .

 പ്രതികൂലസാഹചര്യങ്ങളിലും മൂല്യങ്ങൾ കൈവിടാതെ പ്രയത്നിച്ച് രാജ്യത്തിന്റെ അഭിമാനമായി മാറിയ ഈ പോരാളിയുടെ ജീവിതം പ്രചോദനമാക്കുകയാണ് ലേഖകനായ എം .എസ് .

 അശോകൻ പുസ്തകത്തിലൂടെ .
രാജ്യത്തെ വിവിധ മെട്രോകളും പാമ്പൻ പാലവും കൊങ്കൺ റെയിൽപ്പാതകളുമടക്കമുള്ള അദ്ദേഹത്തിന്റെ ജീവിതത്തിലെ നാഴികക്കല്ലുകൾ ഉടലെടുത്ത സാഹചര്യവും പുസ്തകം വിശദീകരിക്കുന്നു .

 രാമചന്ദ്ര ഗുഹയുടെ ‘പാട്രിയറ്റ്‌സ് ആൻഡ് പാർട്ടിസൻസ്’ എന്ന ഇംഗ്ലീഷ് ലേഖനങ്ങളുടെ പരിഭാഷയായ ‘ദേശസ്‌നേഹികളും പക്ഷപാതികളും’ എന്ന പുസ്തകവും മുന്നേറുന്നുണ്ട് .

 സമകാലിക ഇന്ത്യയുടെ രാഷ്ട്രീയ സാംസ്‌കാരിക മേഖലയെ നിരീക്ഷിക്കുകയാണ് 15 ലേഖനങ്ങളടങ്ങിയ ഈ പുസ്തകം . 
ശശി തരൂരിന്റെ ‘ആൻ ഇറ ഓഫ് ഡാർക്‌നെസ്; ദ ബ്രിട്ടീഷ് എംപെയർ ഇൻ ഇന്ത്യ’ എന്ന പുസ്തകം കൊളോണിയലിസത്തിന്റെ കറുത്ത മുഖം കാണിച്ചുതരുന്നു .

 ചാർളി ചാപ്ലിന്റെ ആത്മകഥയായ ‘എന്റെ ആത്മകഥ’യും സിനിമാ തിരക്കുകൾക്കിടയിൽ അദ്ദേഹം നടത്തിയ യൂറോപ്പ് യാത്രകളിലെ അനുഭവങ്ങളെ അദ്ദേഹത്തിന്റെ സ്വതസിദ്ധമായ നർമത്തിൽ അവതരിപ്പിച്ച ‘എന്റെ വിദേശയാത്ര’ എന്നീ പുസ്തകങ്ങളും ശ്രദ്ധയാകർഷിക്കുന്നുണ്ട് .
കൂടാതെ മഞ്ജു കപൂറിന്റെ ബ്രദേഴ്‌സ്, സദ്ഗുരുവിന്റെ ‘ഇന്നർ എൻജിനിയറിങ്: എ യോഗീസ് ഗൈഡ് ടു ജോയ്’, നരേന്ദ്രമോദി സർക്കാരിനെ വിലയിരുത്തുന്ന ഉദയ് മഹുർക്കരിന്റെ ‘മാർച്ചിങ് വിത്ത് എ ബില്ല്യൻ’, അരുൺ ഷൂരിയുടെ ‘ടു സെയിന്റ്‌സ്’, പിങ്കി വിരാനിയുടെ ‘പൊളിറ്റിക്‌സ് ഓഫ് ദ വോമ്പ്’, ദലൈലാമ, ആർച്ച് ബിഷപ്പ് ഡസ്മണ്ട് ടുടു, ഡഗ്ലസ് അബ്രാംസ് എന്നിവരുടെ ‘ദ ബുക്ക് ഓഫ് ജോയ്’, അമർത്യാസെന്നിന്റെ ‘കളക്റ്റീവ് ചോയ്‌സ് ആൻഡ് സോഷ്യൽ വെൽഫെയർ’ എന്നിവയും ഇംഗ്ലീഷ് പുസ്തകങ്ങളുടെ ശ്രേണിയിൽ പ്രധാനികളാണ് . അദ്ധ്യാത്മരാമായണവും മേളയിൽ സ്ഥാനം പിടിച്ചിട്ടുണ്ട് .
കുട്ടികളെ ആകർഷിക്കാൻ സുഭാഷ് ചന്ദ്രന്റെ ‘സന്മാർഗ്ഗ കഥാമാല’ എന്ന കഥാപരമ്പരയിലെ മന്ത്രമോതിരം, കണ്ണാടിമാളിക, സ്വർണജാലകമുള്ള വീട്, പണവും അർപ്പണവും എന്നീ പുസ്തകങ്ങളും നരേന്ദ്രഭൂഷന്റെ ഹിതോപദേശ കഥകളുമുണ്ട് .ഇവിടെ എത്തിയാൽ കേരളം ഏറെ ചർച്ചചെയ്ത ജേക്കബ് തോമസിന്റെ ‘സ്രാവുകൾക്കൊപ്പം നീന്തുമ്പോൾ’ എന്ന പുസ്തകവും ഡോ .സിബി മാത്യൂസിന്റെ ‘നിർഭയ’വും മാതൃഭൂമി പ്രസിദ്ധീകരിച്ച ബേബി ജോസ് കട്ടിക്കാടിന്റെ ‘ഓർഡിനറി’യും വാങ്ങാം . 
തിയോ ബുക്‌സിന്റെ നിലത്തെഴുത്ത്, ഹൃദയവയൽ, അകം, കേളി, ടി .ഡി .

 രാമകൃഷ്ണന്റെ സംഭാഷണങ്ങൾ, പി .

 സുരേന്ദ്രന്റെ ‘ജൈവം’, മധുപാലിന്റെ ‘വാക്കുകൾ കേൾക്കാൻ ഒരു കാലം വരും’, കെ .എസ് .

 വിശ്വംഭരദാസ് പരിഭാഷപ്പെടുത്തിയ ഫൂലൻദേവിയുടെ ആത്മകഥാംശമായ ‘ഞാൻ ഫൂലൻദേവി’, ഇന്ദുചൂഡന്റെ  ‘കേരളത്തിലെ പക്ഷികൾ’‍, ബൈജു എൻ .

 നായരുടെ ‘ലണ്ടനിലേക്ക് ഒരു റോഡ് യാത്ര’ എന്നിവയും മേളയിൽ ശ്രദ്ധേയമാകുന്നുണ്ട് . 
മുൻകാലങ്ങളിലെ മാതൃഭൂമി പുസ്തകോത്സവത്തിൽ സ്ഥിരം സാന്നിദ്ധ്യമായ ജിജി യോഗിയുടെ ‘നിനക്കുള്ള കത്തുകൾ’, യാത്രാവിവരണങ്ങളായ എം .കെ .

 രാമചന്ദ്രന്റെ ‘ഡാകിനിമാരുടെ ഹൃദയഭൂമിയിലൂടെ’, അനിതാ നായരുടെ ‘കൂകൂ കൂകൂ തീവണ്ടി’, ഉണ്ണി ആറിന്റെ ‘ഒഴിവുദിവസത്തെ കളി’, സേതുവിന്റെ ‘ചങ്ങമ്പുഴ പാർക്ക്’, മാധവിക്കുട്ടിയുടെ 20 കഥാസമാഹാരങ്ങളടങ്ങിയ ‘നഷ്ടപ്പെട്ട നീലാംബരി’യും മറ്റുകഥകളും തുടങ്ങിയവയ്ക്ക് ഇത്തവണയും ആവശ്യക്കാരേറെയാണ് .
ഡി .സി .ബുക്സ്, കറന്റ് ബുക്സ്, ഒലിവ്, എച്ച് ആൻഡ് സി എന്നിവയടക്കമുള്ള മലയാളത്തിലെയും ഇംഗ്ലീഷിലെയും പ്രമുഖ പ്രസാധകരുടെ പുസ്തകങ്ങൾ മേളയിൽ ലഭ്യമാണ് .

 രാവിലെ 10 മുതൽ എട്ടുവരെ നടക്കുന്ന പുസ്തകോത്സവം 14 ന് അവസാനിക്കും .