                    
-----------------------------------                    

Domain: Books                    

Paper: Mathrubhumi                    

-----------------------------------                 

ലക്ഷ്മി നാരായൺ ത്രിപാഠി- ശ്രദ്ധേയയായ ഒരു ട്രാൻസ്ജെൻഡർ സാമൂഹ്യ പ്രവർത്തകയും ഭരതനാട്യം നർത്തകിയും, അഭിനേത്രിയുമാണ് .

 2008ൽ യു .എന്നിൽ ഏഷ്യ പസിഫിക്കിനെ പ്രതിനിധീകരിച്ച്  പങ്കെടുത്ത ആദ്യ ട്രാൻസ്ജെൻഡർ എന്ന ബഹുമതി കൂടി അവർക്കുണ്ട് .

 ‘Me Hijra, Me Laxmi’ ആയിരുന്നു അവരുടെ ആദ്യ പുസ്തകം .

 2012ൽ മറാഠിയിൽ പുറത്തിറങ്ങിയ ‘റെഡ് ലിപ്‌സ്റ്റിക്’ എന്ന ആത്മകഥ ഇംഗ്ലീഷിലും, ഗുജറാത്തിയിലും ഹിന്ദിയിലും വിവർത്തനം ചെയ്തിട്ടുണ്ട് .
രണ്ട് ശാരീരികാവസ്ഥകൾ തനിക്ക് പ്രാപ്യമാണ് എന്ന് പറയുന്ന ലക്ഷ്മി നാരായൺ ത്രിപാഠി, ഹിജഡ എന്ന പദത്തിൽ ഒരു രാജ്യത്തിൻറെ പാരമ്പര്യവും, സാംസ്കാരികതയും അവകാശപ്പെടുന്നു .

 ലൈംഗികഭിന്നത അനുഭവപ്പെടുന്ന ഒരാൾ ഹിജഡയായി അറിയപ്പെടുന്നത് അവരുടെ മാത്രം യുക്തിയിലാണ് .

 മറ്റൊരു തരത്തിൽ പറഞ്ഞാൽ ഹിജഡകളുടെ ലോകത്തെക്കുറിച്ചുള്ള ശരിയായ വിദ്യാഭ്യാസത്തിന്റെ അഭാവവും, അവസരങ്ങളില്ലായ്മയുമാണ് ഇതിന് കാരണം എന്ന്‌ പറയുമ്പോൾ അത് സമൂഹത്തിനോടുള്ള ചോദ്യമായി നമ്മിലേക്ക് എറിയപ്പെടുന്നു . 
റെഡ് ലിപ്‌സ്റ്റിക്ക് പേരുകൊണ്ട് മാത്രം ശ്രദ്ധിക്കപ്പെടുന്ന ഒരു കൃതിയല്ല .

 പൂജ പാണ്ഡെയുടെ സഹായത്താൽ, എഴുതിയ ആത്മകഥയാണ് റെഡ് ലിപ്‌സ്റ്റിക് .

 ഭിന്നലിംഗത്തിൽ ജനിച്ച ലക്ഷ്മിയുടെ ജീവിതാനുഭവങ്ങളാണ് ഇതിലൂടെ എടുത്തുകാണിക്കുന്നത് .

 അവരുടെ ജീവിതത്തിൽ വന്നു പോയിട്ടുള്ള, ജീവിതത്തിന്റെ ഒഴുക്കിനെ മാറ്റിമറിച്ച ഒരു പറ്റം ആളുകളെ എടുത്തുപറയുകയാണ് ഈ രചനയിലൂടെ .
ഹിജഡയായി ജനിക്കുന്ന ഓരോ കുട്ടിയും വളർന്നുവരുന്ന സാഹചര്യങ്ങൾ വ്യത്യസ്തമായിരിക്കും .

 പുരാണങ്ങളും ഇതിഹാസങ്ങളും ദേവന്മാരും തുല്യത നല്കിപ്പോന്ന ഇവരെ യഥാർത്ഥ ജീവിതത്തിൽ നിന്നും ഒഴിവാക്കുന്നു എന്ന വസ്തുത വെളിപ്പെടുത്തുക കൂടിയാണ് ഇതിലൂടെ .

 ഓരോ ഭാഗവും ഓരോ പുരുഷന് സമർപ്പിച്ചാണ് ഇതിന്റെ ഒഴുക്ക് .

 ‘രാജുവായി’, ബാഹ്യ പുരുഷ ലക്ഷണങ്ങളോട് കൂടി ജനിച്ച ലക്ഷ്മി തന്നിലെ സ്ത്രീക്കാണ് കൂടുതൽ സ്വാധീനം എന്ന് തിരിച്ചറിയുന്ന നിമിഷം ഒരു ഞെട്ടലോടെയാണ് സ്വീകരിക്കുന്നത് .
താൻ ആദ്യം കണ്ടു മുട്ടുന്ന അശോക് റോ കവി മുതൽ, അച്ഛനും, സഹോദരങ്ങളും, ബിസിനസ് പങ്കാളികളും, മക്കളും, സുഹൃത്തുക്കളും എല്ലാം വന്നുപോകുന്നു ഓരോ കഥാപാത്രമായി .

 ഓരോ മനുഷ്യനും തന്റെ ജീവിതത്തിൽ എത്രമാത്രം സ്വാധീനം ചെലുത്താനായിട്ടുണ്ടെന്ന് വ്യക്തമായി വിവരിക്കുന്നു ഈ പുസ്തകം .

 ആദ്യ മകനായ ദീപകിന്റെ ഭാര്യയോട് കർക്കശക്കാരിയായ അമ്മായിയമ്മയായി മാറുന്നതായി അവർ കുറ്റസമ്മതം നടത്തുന്നുണ്ട് .

 ചേച്ചിയായും അമ്മയായും, കാമുകിയായും മാറുന്ന ലക്ഷ്മി അവരിലെ സ്ത്രീത്വവും അസ്തിത്വവും അളക്കുന്നുണ്ട് .
നൃത്തത്തിനും  പ്രണയത്തിനും , ശരീരത്തിനും തന്നെ പ്രാപിച്ചവരേയും, താൻ സ്നേഹിച്ചവരേയും ഒരിക്കലും മറക്കാൻ കഴിയില്ലെന്ന് ഇടയ്ക്കിടെ അവർ ഓർമപ്പെടുത്തുന്നു .

 പുരുഷനായി ശരീരം കൊണ്ടും സ്ത്രീയായി മനസ്സ് കൊണ്ടും ജീവിക്കേണ്ടി വരിക എത്രമാത്രം കഠിനമായിരുന്നുവെന്ന് സ്വയം തിരിച്ചറിയുംവരെ പ്രയാസകരമായിരുന്നുവെന്ന് ലക്ഷ്മി സാക്ഷ്യപ്പെടുത്തുമ്പോൾ സ്നേഹത്തോടെ മനസ്സുകൊണ്ട് ആശ്ലേഷിച്ചു പോകും .
ആറുവയസ്സിൽ സ്വന്തം ബന്ധുവിൽ നിന്നേൽക്കേണ്ടി വന്ന ലൈംഗിക പീഡനം തന്നെ മാനസികമായി തകർത്തുവെന്നും അതിനു ശേഷം ഒന്നൊഴിയാതെ വീട്ടിലെ ഓരോ പുരുഷന്മാരും തന്നെ പ്രാപിച്ചതായും ഒരു പ്രതികാരച്ചിരിയോടെ വിവരിക്കുന്നു .

  തന്നെ സ്നേഹിക്കുവാനും, തനിക്ക്  സ്നേഹിക്കുവാനും ഒരാളുണ്ടാവുക എന്നതിനോടൊപ്പം തന്നെ പൂർണമായും സ്വന്തമാക്കുന്ന ഒരാൾ ജീവിതത്തിൽ വേണമെന്ന് ആശിക്കുന്ന മനസ്സ് വിക്കി തോമസിനെ തന്റെ ഭർത്താവായി കണ്ടെത്തുന്നു . 
ഹിജഡകളുടെ ചരിത്രം ചൂഴ്ന്ന് പരിശോധിക്കുമ്പോൾ ശിഖണ്ഡിയായും, മോഹിനിയായും, ശിവ ശക്തിയായും (അർദ്ധനാരീശ്വര സങ്കൽപം) അംഗീകരിച്ചിരുന്നതും ആരാധിച്ചിരുന്നതും അറിഞ്ഞു കൊണ്ട് തന്നെ, ഹിജഡകളെ സമൂഹത്തിൽ നിന്നും മാറ്റിനിർത്തപ്പെടുന്നതിനെ അവർ ചോദ്യം ചെയ്യുന്നു .
വില്ലാളിവീരനായ അർജ്ജുനൻ തന്നെ ഒരു സ്ത്രീയുടെ രൂപവും ഭാവവും ധരിച്ച്‌ ഒരു വർഷത്തോളം സന്തോഷപൂർവം ജീവിച്ച ചരിത്രമുണ്ട് എന്നുകൂടി ഓർമിപ്പിക്കുന്നു ലക്ഷ്മി .

 പുരുഷാധിപത്യം വാഴുന്ന സമൂഹം ഒളിഞ്ഞും തെളിഞ്ഞും അവരെ ചൂഷണം ചെയ്യുന്നത് തടയുക കൂടിയാണ് ലക്ഷ്യമെന്ന് ഈ പുസ്തകം വായിക്കുന്ന ഓരോരുത്തർക്കും മനസ്സിലാകും .
സ്ത്രീയെന്നത് (XX) പൂർണതയെത്തിയ സൃഷ്ടിയാണെന്ന് പറയുമ്പോൾ പുരുഷനിൽ (XY) ഒരു സ്ത്രീ ഒളിഞ്ഞിരിക്കുന്നുവെന്ന് നമ്മെ മനസ്സിലാക്കി ത്തരുന്നു .

 ഭിന്ന ലിംഗക്കാർക്കായി ഇരുപത്തിനാലു മണിക്കൂറും സേവനം അനുഷ്ഠിക്കുന്ന ഇവർ തുല്യാവകാശം വേണമെന്ന് സമർഥിക്കുമ്പോൾ തെറ്റുപറയാനാകില്ല .

 വളരെ ധൈര്യത്തോടെയുള്ള, ഒരു സെലിബ്രിറ്റിയുടെ സ്വകാര്യ ജീവിതത്തിന്റെ ഏടുകളാണിതെന്ന് ലക്ഷ്മി തന്നെ സ്വന്തം പുസ്തകത്തെ കുറിച്ച് പറയുന്നു .
പുരുഷൻ സ്ത്രീയായും, സ്ത്രീ പുരുഷനായും ഒക്കെ മാറിയ കഥകളുറങ്ങുന്ന ഭാരതത്തിലെ ദേവതമാർക്കു തന്നെയാണ് തന്റെ പുസ്തകം സമർപ്പിക്കപ്പെട്ടിരിക്കുന്നതെന്നും ലക്ഷ്മി പറയുന്നു .

