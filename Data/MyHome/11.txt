                    
-----------------------------------                    

Domain: MyHome                    

Paper: Mathrubhumi                    

-----------------------------------                 

ഒരു ഫോട്ടോപോലും കാണാതെ വീട് കാണാന്‍ യാത്രതിരിക്കുമ്പോള്‍ ആര്‍ക്കിടെക്റ്റ് മുജീബ് തന്ന നല്ലൊരു വീട് എന്ന ആത്മവിശ്വാസം മാത്രമെ കൂട്ടിനുണ്ടായിരുന്നുള്ളു. 



പത്ത് മണിയോടെ മേപ്പാടിയിലെത്തി.

 ചെമ്പ്ര മലയുടെ ഇങ്ങേച്ചെരിവിലാണ് വീട്, അങ്ങോട്ട്  ഫോര്‍വീലര്‍  മാത്രമെ പോകു.

 ചീഫ് ആര്‍ക്കിടെക്റ്റ് രഞ്ജിത്ത് അടക്കം ഞങ്ങള്‍ നാലു പേര്‍ ജീപ്പില്‍ കയറി.
'ഓഫ് റോഡാണ്, പിടിച്ചിരുന്നോളു' എന്ന മുന്നറിയിപ്പോടെയാണ് ഡ്രൈവര്‍ രാജേട്ടന്‍ ജീപ്പ് സ്റ്റാര്‍ട്ട് ചെയ്തത്.

 ആര്‍ക്കിടെക്റ്റ് രജ്ഞിത്ത് വീടിനെക്കുറിച്ചുള്ള വിശേഷങ്ങള്‍ പറഞ്ഞുതുടങ്ങുമെന്നു പ്രതീക്ഷിച്ചിരുന്ന ഞങ്ങള്‍ക്ക്  പക്ഷേ തെറ്റി.

  രജ്ഞിത്തിന് പറയാനുണ്ടായിരുന്നത് രാജേട്ടനെക്കുറിച്ച് മാത്രമാണ്.

രാജേട്ടനാണ് വീട് പണിതതെന്ന മട്ടിലായിരുന്നു രജ്ഞിത്തിന്റെ വിവരണം.

  രാജേട്ടനില്ലെങ്കില്‍  ആ വീട് പണി പൂര്‍ത്തിയാകില്ലായിരുന്നു.

 മേപ്പാടിയില്‍നിന്ന് ഏഴു കിലോമീറ്റര്‍ അകലെയുള്ള ആ വീട്ടിലേക്ക് പോകുന്ന ഏക വാഹനം രാജേട്ടന്റെ ജീപ്പ് മാത്രമാണ്.

  വീട് പണിയ്ക്ക്  ഉപയോഗിച്ചിരിക്കുന്ന ഓരോ വസ്തുവും ഈ ജീപ്പിലാണ് സ്ഥലത്തെത്തിച്ചത്.

 ദിവസേന 16 ട്രിപ്പ് അടിച്ചാണ് സാധനങ്ങള്‍ മുകളിലെത്തിച്ചത്.

 വീട്ടിലുള്ളവര്‍ പുറത്തേക്ക് വരുന്നതും, പുറത്തുള്ളവര്‍ വീട്ടിലേക്ക് പോകുന്നതിനും രാജേട്ടന്‍ തന്നെ ശരണം. 



രാജേട്ടന്‍



തേയിലത്തോട്ടം പിന്നിട്ട്  ജീപ്പ് പതുക്കെ ഏലത്തോട്ടത്തിലേക്ക്.  ഇരുവശങ്ങളിലും ഏലക്കാടുകള്‍ അതിരിടുന്ന മനോഹരവഴികള്‍.

 പിന്നെ സാഹസിക യാത്രയുടെ അനന്തസാധ്യതള്‍ തുറന്നിട്ടുകൊണ്ട് കൂറ്റന്‍ പാറകളും കാട്ടരുവികളും ഉള്ള വഴിയിലൂടെ രാജേട്ടന്റെ ജീപ്പ് തവളച്ചാട്ടം നടത്തി മുന്നോട്ടു കുതിച്ചു.

 ഇതിനിടെ വണ്ടി ചെറുതായൊന്നു ബ്രെയ്ക്കിട്ടു. ദൂരേക്ക് ചൂണ്ടി രജ്ഞിത്ത് പറഞ്ഞു: അതാണ് നമ്മുടെ വീട്.
ചെറിയൊരു അരുവി മുന്നില്‍ കണ്ടപ്പോള്‍ രാജേട്ടന്‍ പറഞ്ഞു:  ഇന്ന് മഴ പെയ്താല്‍ ഇവിടെ ആകെ വെള്ളക്കെട്ടാകും, തിരിച്ച് ഇങ്ങോട്ട് പോരാന്‍ കഴിഞ്ഞെന്നു വരില്ല. 
എലിമ്പല്ലേരി എസ്റ്റേറ്റിലേക്കുള്ള കാനനപാതകളെയും കാട്ടുവഴികളെയും പതുക്കെ ആസ്വദിച്ചു തുടങ്ങിയപ്പോഴേക്കും രഞ്ജിത്ത് മുന്നിലെ ആനപ്പിണ്ടം കാണിച്ചുതന്നു.

 വീട് പണിയുന്നതിന്റെ ഇടയില്‍ കണ്ട പുലിയുടെ കാല്‍പ്പാടുകളെ പറ്റിയും പറഞ്ഞു.

  ജീവന്‍ പണയം വെച്ചും ഈ കാട്ടുമുക്കില്‍ കൊണ്ടുപോയി വീടുവെച്ചതിന്റെ യുക്തി സാമാന്യബുദ്ധിയ്ക്ക് നിരക്കുന്നതായിരുന്നില്ല.

 വന്‍ മരങ്ങള്‍ എസ്റ്റേറ്റ് റോഡില്‍ ഇരുള്‍ വീഴ്ത്തിയിരുന്നു.

 കൂടെ ചീവീടുകളുടെ ഘോരശബ്ദവും.
വലിയ പാറകള്‍ വലിഞ്ഞുകയറി ജീപ്പ് ചെറിയൊരു പാലത്തിലേക്ക് പ്രവേശിച്ചു.

 ഈ വീട്ടിലേക്ക് മാത്രമായി പണിതതാണ് പാലം.

 പാലം കടന്നുചെല്ലുമ്പോള്‍  രണ്ടുമൂന്ന് ചെറിയ ഔട്ട് ഹൗസുകള്‍.

 സംഭവം ചെറിയൊരു റിസോര്‍ട്ടാണ്.

ഒരുവശത്ത് ചെമ്പ്രമല. മറുഭാഗത്ത്  ഇനിയും പേരിടാത്ത കൂറ്റന്‍ മലനിരകള്‍, ആ മലനിരകള്‍ക്കപ്പുറത്താണ് കാട്ടുപോത്തുകളുടെ ആവാസകേന്ദ്രമെന്ന് രാജേട്ടന്‍ പറഞ്ഞു.

 ദൂരെ നിന്നു നോക്കുമ്പോള്‍ വീട് ചെമ്പ്രയുടെ കുറ്റികാടുകള്‍ക്കിടയില്‍ ഒളിച്ചിരിക്കുന്നതായെ തോന്നു.

 മൂക്കാല്‍ മണിക്കൂര്‍ നീണ്ട സാഹസികയാത്രകഴിഞ്ഞ് ജീപ്പില്‍നിന്ന് ഇറങ്ങിയപ്പോള്‍ മുന്നില്‍  ഒരു പര്‍ണശാല പോലെ വീട്. 
എന്തുകൊണ്ട് ഓണം കേറാമൂലയില്‍ ഇത്രയും ബുദ്ധിമുട്ടിയൊരു വീടുവെച്ചുവെന്നതിന്റെ ഉത്തരം  ചെറിയൊരു സെന്‍ പൂന്തോട്ടവും പിന്നിട്ട് വീടിന്റെ പൂമുഖത്തെത്തുന്നതുവരെയുള്ള ഒരോകാലടിയും മനസിലാക്കിതന്നു.

  റോഡും സൗകര്യങ്ങളും നമ്മുടെ റിയല്‍ എസ്റ്റേറ്റ് വിപണിയുടെ മൂല്യം നിശ്ചയിക്കുമ്പോള്‍ റോഡിനും വൈദ്യുതിയ്ക്കുപോലും സാധ്യതപോലും ഇല്ലാത്തൊരു സ്ഥലം തിരഞ്ഞെടുത്ത് വീട് വെച്ച വിശ്വാനാഥ കിടാവ് പൂമുഖത്ത് കാത്തുനില്‍ക്കുന്നുണ്ടായിരുന്നു. 
നിറയെ മരങ്ങള്‍. കാറ്റുനിറഞ്ഞ മുറ്റത്ത് നിന്ന് പൂമുഖത്തേക്ക് കയറിയെങ്കിലും മുറ്റത്താണോ പൂമുഖത്താണോ നില്‍ക്കുന്നതെന്ന് സംശയം. പ്രകൃതിയെ വീട്ടിലേക്കാണോ വീടിനെ പ്രകൃതിയിലേക്കാണോ രജ്ഞിത്തിലെ ആര്‍ക്കിടെക്റ്റ് കുടിയിരുത്തിയതെന്നറിയില്ല.

  
വീട്ടിലെ ഒരോ മുറിയും വിസ്മയങ്ങള്‍ ഒളിപ്പിച്ചുവച്ചിരുന്നു.

 അതുകൊണ്ട് തന്നെ ഫോട്ടോഷൂട്ട് മണിക്കൂറുകളോളം നീണ്ടു.

 ഒടുവില്‍ ഡ്രോണ്‍ ക്യാമറയെ ചെമ്പ്രയുടെ താഴ് വരയിലേക്ക് പറത്തിയാണ് ഷൂട്ട് അവസാനിച്ചത്.

 ചെമ്പ്രയില്‍ വീശിയടിക്കുന്ന കാറ്റ്, 
വീടിനു ചുറ്റും സോളാര്‍ വേലി.

 മഴക്കാലമായാല്‍ രാജേട്ടനും ഈ വീട്ടിലേക്ക് എത്താന്‍ കഴിയില്ല.

  അപ്പോള്‍ ഒരാഴ്ച്ചയ്ക്ക് വേണ്ട സാധനങ്ങള്‍ നേരത്തെ ശേഖരിച്ചുവച്ചാണ് ഈ പ്രതിസന്ധിയെ ഇവര്‍ മറികടക്കാറ്.