                    
-----------------------------------                    

Domain: Women                    

Paper: Mathrubhumi                    

-----------------------------------                 

വരുന്ന റിപ്പബ്ലിക് ദിനത്തില്‍ രാജ്പഥില്‍ ദേശീയ പതാക ഉയര്‍ത്തി ഇന്ത്യന്‍ സായുധസേനയുടെ സല്യൂട്ട് സ്വീകരിക്കാനെത്തുന്ന രാഷ്ട്രത്തലവനുവേണ്ടിയുള്ള കാത്തിരിപ്പിലാണ് റെയ്‌സീന കുന്നുകള്‍; റെയ്‌സീന കുന്നുകളിലും കാവിനിറം പടരുമോ എന്ന ആകാംക്ഷയില്‍ തിരഞ്ഞെടുപ്പിനെ ഉറ്റുനോക്കി രാജ്യവും.
അനിഷേധ്യ ഭൂരിപക്ഷത്തിലൂടെ 2014-ല്‍ അധികാരത്തിലേറിയ ബി.ജെ.പി.

 ഇന്ത്യ മുഴുവന്‍ കാവിപുതപ്പിക്കാനുള്ള വേരോട്ടത്തിലാണ്.

 തീര്‍ച്ചയായും 2017-ലെ രാഷ്ട്രപതി തിരഞ്ഞെടുപ്പ് ബി.ജെ.പി.യുടെ കരുത്തിന്റെ ആഴമളക്കുന്നതായിരിക്കും.

 അതുകൊണ്ടുതന്നെയാണ് 2019-ലെ പൊതു തിരഞ്ഞെടുപ്പിനെ ഉന്നമിട്ട് രാഷ്ട്രപതി സ്ഥാനത്തേക്ക് ഒരു പൊതുനേതാവിനെ മുന്‍നിര്‍ത്തി ഭരണപക്ഷത്തിന് വെല്ലുവിളി ഉയര്‍ത്താനുള്ള പ്രതിപക്ഷത്തിന്റെ നീക്കം ഊര്‍ജിതമായതും. 
വായിക്കാം - രാഷ്ട്രപതി തിരഞ്ഞെടുപ്പ് : കോണ്‍ഗ്രസ് പൊതു സ്ഥാനാര്‍ത്ഥിയെ അംഗീകരിക്കും
കേന്ദ്രമന്ത്രിമാരായ സുഷമ സ്വരാജ്, തവര്‍ ചന്ദ് ഗെഹ് ലോട്ട്, ലോക്‌സഭാ സ്പീക്കര്‍ സുമിത്ര മഹാജന്‍, മണിപ്പുര്‍ ഗവര്‍ണര്‍ നജ്മ ഹെപ്ത്തുള്ള എന്നിവരുടെ പേരുകള്‍ പ്രചരിപ്പിക്കപ്പെട്ടിരുന്നു.എന്നാല്‍ ഇവരുടെയൊന്നും പേരുകള്‍ പരിഗണനയിലില്ലെന്ന് പാര്‍ട്ടിവൃത്തങ്ങള്‍ സൂചിപ്പിച്ചു.

 സര്‍വ്വസമ്മതനായ സ്ഥാനാര്‍ത്ഥിക്ക് വേണ്ടിയുള്ള ബിജെപിയുടെ ശ്രമം ജാര്‍ഖണ്ഡ് ഗവര്‍ണറായ ദ്രൗപദി മുര്‍മുവിലെത്തി നില്‍ക്കുന്നതായാണ് റിപ്പോര്‍ട്ടുകള്‍. 
വായിക്കാം -  ദ്രൗപദി മുര്‍മു എന്‍.ഡി.എ.

 രാഷ്ട്രപതിസ്ഥാനാര്‍ത്ഥിയായേക്കും

രാജ്യത്തെ ആദ്യ ആദിവാസി- ഗോത്രവര്‍ഗ വനിതാ ഗവര്‍ണറാണ് ദ്രൗപതി മുര്‍മു എന്ന 58-കാരി, ഒഡീഷയില്‍ നിന്നുള്ള ബിജെപി നേതാവ്.

 സര്‍ക്കാര്‍ സര്‍വീസില്‍ നിന്ന് രാജിവെച്ചാണ് രാഷ്ട്രീയ സാമൂഹ്യപ്രവര്‍ത്തനത്തിലേക്ക് മുര്‍മു ഇറങ്ങുന്നത്.

 
ആദിവാസികള്‍ക്ക് വേണ്ടി നിരന്തരം ശബ്ദമുയര്‍ത്തുകയും അവരെ മുഖ്യധാരയിലേക്ക് കൊണ്ടുവരാനും ഇവര്‍ക്ക് സാധിച്ചിരുന്നു.

 സ്വന്തം പ്രവര്‍ത്തനങ്ങളിലൂടെ നേടിയെടുത്ത ജനസമ്മതിയാണ് മൂന്ന് വര്‍ഷങ്ങള്‍ക്കുള്ളില്‍ അവരെ റെയ്‌രംഗ്പൂര്‍ മണ്ഡലത്തില്‍ നിന്ന് ഒഡീഷയിലെ നിയമസഭയിലെത്തിച്ചത്.

 
രണ്ടായിരമാണ്ടില്‍ നവീന്‍ പട്‌നായിക്കിന്റെ നേതൃത്വത്തില്‍ അധികാരത്തിലേറിയ ഒഡീഷയിലെ ബിജെഡി - ബിജെപി സഖ്യമന്ത്രിസഭയില്‍ അംഗമായിരുന്ന മുര്‍മു രാഷ്ട്രീയത്തിലേക്ക് ചുവടുവെക്കുന്നത് 1997-ലാണ്. 
ഒഡീഷയിലെ റെയ്‌രംഗ്പൂര്‍ ജില്ലാ കൗണ്‍സിലറായി രാഷ്ട്രീയത്തില്‍ അരങ്ങേറിയ ഇവര്‍ അതേ വര്‍ഷം റെയ്‌രംഗ്പൂര്‍ വൈസ് ചെയര്‍പേഴ്‌സണായി.

 പൊതുജനങ്ങളുമായി അവര്‍ നടത്തിയ ഇടപെടലുകളും ക്ഷേമപ്രവര്‍ത്തനങ്ങളും ഒഡീഷയിലെ ഏറ്റവും മികച്ച സമാജികനുള്ള 2007-ലെ പണ്ഡിറ്റ് നീലകണ്ഠ പുരസ്‌കാരം നേടിക്കൊടുത്തിരുന്നു.

 
രാഷ്ട്രപതി സ്ഥാനത്തേക്ക് ആദിവാസി- ഗോത്രവര്‍ഗ നേതാവായ മുര്‍മുവിനെ ബിജെപി ഉയര്‍ത്തിക്കാണിക്കുന്നത് കൃത്യമായ ചില ലക്ഷ്യങ്ങളോടെയാണെന്നാണ് രാഷ്ട്രീയ നിരീക്ഷകരുടെ വിലയിരുത്തല്‍.

 ഗോത്രസമൂഹത്തിനിടയിലുള്ള ബിജെപി പ്രതിച്ഛായ തിരുത്താന്‍ മുര്‍മുവിനെ പോലൊരു സ്ഥാനാര്‍ത്ഥി ഗുണം ചെയ്യും.
ഭൂമിക്കുമേലുള്ള ആദിവാസി ജനതയുടെ അവകാശത്തെ നിരാകരിച്ചുകൊണ്ട് ഝാര്‍ഖണ്ഡിലെ രഘുബര്‍ദാസ് സര്‍ക്കാര്‍ 1908ലെ ഛോട്ടാനാഗ്പൂര്‍ കുടികിടപ്പവകാശ നിയമവും 1949ലെ സാന്താള്‍ പര്‍ഗാനാസ് കുടികിടപ്പവകാശനിയമവും ഭേദഗതിചെയ്യാന്‍ ശ്രമിച്ചത് ജനങ്ങളുടെ രോഷത്തിന് ഇടയാക്കിയിരുന്നു.
മോദി സര്‍ക്കാരിന് ഭരണഘടനയോടും ആദിവാസി ജനതയുടെ അവകാശങ്ങളോടും യാതൊരു ബഹുമാനവുമില്ലെന്ന കുറ്റപ്പെടുത്തലുകളും ഉയര്‍ന്നതാണ്.

 ഒരു ആദിവാസി ഗോത്രവര്‍ഗ നേതാവിനെ രാജ്യത്തെ പ്രഥമപൗരന്റെ സ്ഥാനത്തേക്ക് ഉയര്‍ത്തിക്കാണിക്കുന്നത് വഴി തങ്ങള്‍ ഒരിക്കലും ആദിവാസികള്‍ക്കെതിരല്ലെന്ന് തെളിയിക്കാനാണ് ബിജെപിയുടെ ശ്രമം. 
വായിക്കാം - രാഷ്ട്രപതി തിരഞ്ഞെടുപ്പ് : മമത സോണിയയെ കണ്ടു
 
ഉത്തര്‍പ്രദേശ് കീഴടക്കിയതോടെ ആത്മവിശ്വാസം വാനോളം ഉയര്‍ന്ന ബി.ജെ.പി തങ്ങളുടെ അടുത്ത ലക്ഷ്യം കേരളവും ബംഗാളുമാണെന്ന് അന്നേ പ്രഖ്യാപിച്ചതാണ്.

 ഒഡീഷയിലെ ബിജെപി ദേശീയ നിര്‍വ്വാഹക സമിതി യോഗത്തോടെ 2019-ലെ തിരഞ്ഞെടുപ്പില്‍ സംസ്ഥാനത്തെ അധികാരം പിടിക്കാനുള്ള പ്രചരണത്തിനും ബിജെപി തുടക്കം കുറിച്ചു.

 ലിംഗേശ്വര ക്ഷേത്രം സന്ദര്‍ശിച്ചതും ആദ്യ സ്വാതന്ത്ര്യസമരത്തില്‍ പങ്കെടുത്തവരുടെ ബന്ധുക്കളെ ആദരിച്ചതും മോദി ഒഡീഷയിലെ സ്വാധീനം കൂട്ടാന്‍ നടത്തിയ ശ്രമമായിരുന്നു.

 മുര്‍മു ആ സാധ്യതയ്ക്കും കരുത്തേകുമെന്ന് ഉറപ്പ്.
2009-ല്‍ ബിജെഡിയുമായുള്ള സഖ്യം തകര്‍ന്നതോടെ ഒഡീഷയില്‍ കൂപ്പുകുത്തിയ ബിജെപി 10 സീറ്റുമായി ഇപ്പോള്‍ നിയമസഭയില്‍ മൂന്നാം സ്ഥാനത്താണ്.

 എന്നാല്‍ 2014-ല്‍ ഇന്ത്യയില്‍ അലയടിച്ച മോദിപ്രഭാവം ഒഡീഷയില്‍ ഏശിയില്ലെന്നുള്ള വാദങ്ങള്‍ തിരുത്തിക്കുറിക്കുന്നതായിരുന്നു സമീപകാലത്തായി നടന്ന പഞ്ചായത്ത് തിരഞ്ഞെടുപ്പ്.

 ബിജെപി 297 സീറ്റുമായി ശക്തമായ തിരിച്ചുവരവ് നടത്തിയെന്ന് ആലങ്കാരികമായി പറയാമെങ്കിലും 473 സീറ്റുകള്‍ അതായത് 50%ത്തിന് മുകളില്‍ സീറ്റുകള്‍ ഇപ്പോഴും ബിജെഡിക്ക് തന്നെയാണെന്നുള്ളതും കാണാതിരുന്നുകൂടാ. 
വായിക്കാം - രാഷ്ട്രപതി തിരഞ്ഞെടുപ്പ് : ശിവസേന വിലപേശുന്നു
'ബിജെപി മുന്‍ഗണന നല്‍കുന്ന സംസ്ഥാനങ്ങളില്‍ ഒന്നാണ് ഒഡീഷ.

 മുര്‍മു ഒഡീഷയില്‍ നിന്നുള്ള ഗോത്രവനിതയും.

 മുര്‍മുവിനെ രാഷ്ട്രപതിയാക്കാന്‍ സാധിച്ചാല്‍ ബിജെപിയെ സംബന്ധിച്ചിടത്തോളം അത് ഒരു കല്ലുകൊണ്ട് രണ്ടുപക്ഷിയെ കൊല്ലുന്നതിന് തുല്യമാണ്.

 ഗോത്രസമൂഹത്തിനിടയില്‍ മങ്ങി വരുന്ന ബിജെപിയുടെ പ്രതിച്ഛായ വീണ്ടെടുക്കാം.

 ഒഡീഷയില്‍ ബിജെപിയുടെ അടിത്തറ ശക്തമാക്കുകയും ചെയ്യാം.' സെന്റര്‍ ഫോര്‍ ഇന്ത്യന്‍ പൊളിറ്റിക്കല്‍ റിസര്‍ച്ച് ആന്‍ഡ് അനാലിസിസ് പ്രസിഡന്റ് പങ്കജ് പ്രസൂന്‍ പറയുന്നു. 
ശക്തനായ നേതാവിനെ മുന്നില്‍ നിര്‍ത്തി, കൃത്യമായ ആസൂത്രണത്തിലൂടെ വിജയം വെട്ടിപ്പിടിക്കുന്ന കാവി രാഷ്ട്രീയ ധ്രുവീകരണമാണ് ഇന്ന് ഇന്ത്യകണ്ടുകൊണ്ടിരിക്കുന്നത്.

 പൊതുശത്രുവിനെതിരെ ഏകമനസ്സോടെ പ്രതിപക്ഷപാര്‍ട്ടികള്‍ അണിനിരന്നുകഴിഞ്ഞു.

 ഇനി കാണാനുള്ളത് ആ ഐക്യത്തെ തകര്‍ത്ത് ഇന്ത്യന്‍ പ്രഥമപൗരന്‍ കാവിപുതയ്ക്കുമോ എന്ന് മാത്രം.