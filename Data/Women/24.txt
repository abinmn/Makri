                    
-----------------------------------                    

Domain: Women                    

Paper: Mathrubhumi                    

-----------------------------------                 

മൂന്നാറിലെ സ്ത്രീത്തൊഴിലാളികള്‍ നടത്തിയ, വിജയം നേടിയ ഐതിഹാസികസമരത്തെ സദാചാരത്തിന്റെ കോലുവച്ച് അളക്കാനിറങ്ങരുതെന്ന് നാടു ഭരിക്കുന്ന മന്ത്രിയോട് പറയേണ്ടി വരിക .

 അതും ട്രേഡ് യൂണിയന്‍ പ്രവര്‍ത്തനത്തിന്റെ വലിയ പാരമ്പര്യമുള്ള ഒരു മന്ത്രിയോട് .

 മന്ത്രിക്കും കേരളത്തിലെ ജനങ്ങള്‍ക്കും അറിയാം വെറും രസത്തിനല്ല മൂന്നാര്‍ തേയിലത്തോട്ടങ്ങളിലെ സ്ത്രീത്തൊഴിലാളികള്‍ സമരത്തിനിറങ്ങിയതെന്ന് .

 കാലങ്ങളായി അനുഭവിച്ചു വന്ന ദുരിതവും കഷ്ടപ്പാടും സഹിച്ചു മടുത്തപ്പോഴാണ്, എടുക്കുന്ന ജോലിക്ക് മാന്യമായ കൂലി ലഭിക്കാതെ വന്നപ്പോഴാണ് .
ദിവസങ്ങളോളം നീണ്ടു നിന്ന സമരത്തിന്റെ സമയത്ത് അവിടെ കാട്ടിലായിരുന്നു പരിപാടിയെന്ന് ആക്ഷേപിക്കാന്‍ പാകത്തിന് തരംതാഴാമോ സംസ്ഥാനം ഭരിക്കുന്ന മന്ത്രി .

 പലരും മന്ത്രിയെ മണിയാശാന്‍ എന്ന് സ്‌നേഹത്തോടെയും ബഹുമാനത്തോടെയുമൊക്കെ വിളിക്കുന്നതു കേട്ടിട്ടുണ്ട് .

 പക്ഷെ  ഇദ്ദേഹത്തിന്റെ പ്രവര്‍ത്തികള്‍ കാണുമ്പോള്‍ മനസ്സിലാകും മാന്യമായി സംസാരിക്കാനും പെരുമാറാനും ഏതെങ്കിലും ഒരു ആശാനെ ഇദ്ദേഹത്തിന് ഏര്‍പ്പാടാക്കി കൊടുത്തിരുന്നെങ്കിലെന്ന് .
മൂന്നാറിലെ സ്ത്രീകള്‍ എന്തിന് സമരത്തിനിറങ്ങിയെന്നും അവര്‍ നേരിടേണ്ടി വന്ന കഷ്ടതകള്‍ എന്തൊക്കെ ആയിരുന്നുവെന്നും മനസ്സിലാക്കാന്‍ ട്രേഡ് യൂണിയന്‍ പ്രവര്‍ത്തനത്തിന്റെ വലിയ പാരമ്പര്യമുള്ള എം എം മണിക്കു കഴിഞ്ഞില്ലെന്നു പറയുന്നത് വലിയൊരു തമാശയാണ് .

 എന്ത് തോന്ന്യാസവും വിളിച്ചു പറഞ്ഞശേഷം അത് നാടന്‍ പ്രയോഗമാണെന്ന് പറയുന്ന രീതി ഇതിനു മുമ്പും ഇദ്ദേഹം സ്വീകരിച്ചു കണ്ടിട്ടുണ്ട് .
ഇരുപതേക്കറിലെ ചടങ്ങില്‍ വച്ചായിരുന്നു ഇക്കുറി മണിയുടെ അസഭ്യ വര്‍ഷം .

 മൂന്നാര്‍ ഒഴിപ്പിക്കലുമായി ബന്ധപ്പെട്ട് സര്‍ക്കാരിന് അനഭിമതനായ ഇടുക്കി സബ് കളക്ടര്‍ ശ്രീറാം വെങ്കിട്ടരാമനെ അധിക്ഷേപിച്ചതിനു പിന്നാലെ ആയിരുന്നു പൊമ്പിളെ ഒരുമെ സമരത്തിനെതിരെ മന്ത്രി തിരിഞ്ഞത് .

 ഒന്നുണ്ട്, പൊമ്പിളെ ഒരുമെ സമരത്തില്‍ പങ്കെടുത്ത സ്ത്രീകളെ വീണ്ടും മൂന്നാറിന്റെ നിരത്തിലിറക്കാനും ഞങ്ങള്‍ വേശ്യകളല്ലെന്ന് പറയിക്കാനും സാധിച്ചെന്ന കാര്യത്തില്‍ മന്ത്രിക്ക് തീര്‍ച്ചയായും അഭിമാനിക്കാം .

 മറ്റൊന്ന്‌ നിങ്ങള്‍ ഭാഗമായിരിക്കുന്ന മന്ത്രിസഭ രൂപം കൊണ്ടത് ചില വാഗ്ദാനങ്ങള്‍ നല്‍കി കൊണ്ടായിരുന്നു .

 അതിലൊന്നായിരുന്നു സ്ത്രീ സുരക്ഷ .

 സ്ത്രീകളെ കുറിച്ച് ഇത്തരം പരാമര്‍ശങ്ങള്‍ നടത്തുന്ന താങ്കളെ പോലുള്ളവരുടെ മന്ത്രിസഭയില്‍നിന്ന് ഇനി അധികം പ്രതീക്ഷ വേണ്ടന്നും ഉറപ്പിക്കാം .
ഇതാദ്യമായല്ല എം എം മണി സ്ത്രീ വിരുദ്ധ പ്രസ്താവനകള്‍ നടത്തുന്നത് .

 പൈനാവ് പോളിടെക്നിക് കോളേജിലെ വനിതാ പ്രിന്‍സിപ്പലിനേയും ചെറുതോണി എസ്ഐയേയും അധിക്ഷേപിച്ച് സിപിഎം നേതാവ് എംഎം മണി സംസാരിച്ചിട്ടുണ്ട് .

 എസ്എഫ്ഐയുടെ കോളേജ് ആക്രമത്തിനെതിരെ പരാതി നല്‍കിയ വനിതാ പ്രിന്‍സിപ്പലിനെതിരെയാണ് ചെറുതോണിയിലെ പൊതുസമ്മേളനത്തില്‍ മാണി പ്രസംഗിച്ചത് .എസ്ഐയേയും പോലീസുകാരേയും പൊതു വേദിയില്‍ പരസ്യമായി ഭീഷണിപ്പെടുത്തുകയും ചെയ്തു .
തന്തയ്ക്ക് പിറക്കാത്ത എന്തുപണിയും ചെയ്യുന്നവനാണെന്നാണ് എസ്ഐയെ കുറിച്ച് പറഞ്ഞു .പോലീസുകാരെല്ലാം വായില്‍ നോക്കികളാണെന്നും വനിതാ പ്രിന്‍സിപ്പലിന് മറ്റെന്തിന്റേയോ സൂക്കേടാണെന്നും മണി പ്രസംഗത്തില്‍ പറഞ്ഞു .

 ജെഎന്‍യു വിഷയത്തില്‍ എസ്എഫ്ഐ പണിമുടക്ക് നടത്തിയിരുന്നു .

 പൈനാവിലെ പോളിടെക്നിക്കിലും എസ്എഫ്ഐ പഠിപ്പുമുടക്കി .

 വിദ്യാര്‍ത്ഥികളില്‍ ചിലര്‍ സമരത്തോട് അനുകൂലിക്കാതെ വന്നതോടെ ഇവിടെ സംഘര്‍ഷമുണ്ടാകുകയും രണ്ട് എസ്എഫ്ഐ വിദ്യാര്‍ത്ഥികളെ അറസ്റ്റ് ചെയ്യുകയും ചെയ്തു .

 വിദ്യാര്‍ത്ഥികളുടെ അറസ്റ്റിനെതിരെ പ്രതിഷേധിക്കുമ്പോഴാണ് അധിക്ഷേപവാക്കുകള്‍ മണി ഉപയോഗിച്ചത് .